Index Title,Numbers
Version Title,Tanach with Text Only
Language,he
Version Source,http://www.tanach.us/Tanach.xml
Version Notes,
Numbers 1:1,וידבר יהוה אל משה במדבר סיני באהל מועד באחד לחדש השני בשנה השנית לצאתם מארץ מצרים לאמר
Numbers 1:2,שאו את ראש כל עדת בני ישראל למשפחתם לבית אבתם במספר שמות כל זכר לגלגלתם
Numbers 1:3,מבן עשרים שנה ומעלה כל יצא צבא בישראל תפקדו אתם לצבאתם אתה ואהרן
Numbers 1:4,ואתכם יהיו איש איש למטה איש ראש לבית אבתיו הוא
Numbers 1:5,ואלה שמות האנשים אשר יעמדו אתכם לראובן אליצור בן שדיאור
Numbers 1:6,לשמעון שלמיאל בן צורישדי
Numbers 1:7,ליהודה נחשון בן עמינדב
Numbers 1:8,ליששכר נתנאל בן צוער
Numbers 1:9,לזבולן אליאב בן חלן
Numbers 1:10,לבני יוסף לאפרים אלישמע בן עמיהוד למנשה גמליאל בן פדהצור
Numbers 1:11,לבנימן אבידן בן גדעני
Numbers 1:12,לדן אחיעזר בן עמישדי
Numbers 1:13,לאשר פגעיאל בן עכרן
Numbers 1:14,לגד אליסף בן דעואל
Numbers 1:15,לנפתלי אחירע בן עינן
Numbers 1:16,אלה קריאי [קרואי] העדה נשיאי מטות אבותם ראשי אלפי ישראל הם
Numbers 1:17,ויקח משה ואהרן את האנשים האלה אשר נקבו בשמות
Numbers 1:18,ואת כל העדה הקהילו באחד לחדש השני ויתילדו על משפחתם לבית אבתם במספר שמות מבן עשרים שנה ומעלה לגלגלתם
Numbers 1:19,כאשר צוה יהוה את משה ויפקדם במדבר סיני
Numbers 1:20,ויהיו בני ראובן בכר ישראל תולדתם למשפחתם לבית אבתם במספר שמות לגלגלתם כל זכר מבן עשרים שנה ומעלה כל יצא צבא
Numbers 1:21,פקדיהם למטה ראובן ששה וארבעים אלף וחמש מאות
Numbers 1:22,לבני שמעון תולדתם למשפחתם לבית אבתם פקדיו במספר שמות לגלגלתם כל זכר מבן עשרים שנה ומעלה כל יצא צבא
Numbers 1:23,פקדיהם למטה שמעון תשעה וחמשים אלף ושלש מאות
Numbers 1:24,לבני גד תולדתם למשפחתם לבית אבתם במספר שמות מבן עשרים שנה ומעלה כל יצא צבא
Numbers 1:25,פקדיהם למטה גד חמשה וארבעים אלף ושש מאות וחמשים
Numbers 1:26,לבני יהודה תולדתם למשפחתם לבית אבתם במספר שמת מבן עשרים שנה ומעלה כל יצא צבא
Numbers 1:27,פקדיהם למטה יהודה ארבעה ושבעים אלף ושש מאות
Numbers 1:28,לבני יששכר תולדתם למשפחתם לבית אבתם במספר שמת מבן עשרים שנה ומעלה כל יצא צבא
Numbers 1:29,פקדיהם למטה יששכר ארבעה וחמשים אלף וארבע מאות
Numbers 1:30,לבני זבולן תולדתם למשפחתם לבית אבתם במספר שמת מבן עשרים שנה ומעלה כל יצא צבא
Numbers 1:31,פקדיהם למטה זבולן שבעה וחמשים אלף וארבע מאות
Numbers 1:32,לבני יוסף לבני אפרים תולדתם למשפחתם לבית אבתם במספר שמת מבן עשרים שנה ומעלה כל יצא צבא
Numbers 1:33,פקדיהם למטה אפרים ארבעים אלף וחמש מאות
Numbers 1:34,לבני מנשה תולדתם למשפחתם לבית אבתם במספר שמות מבן עשרים שנה ומעלה כל יצא צבא
Numbers 1:35,פקדיהם למטה מנשה שנים ושלשים אלף ומאתים
Numbers 1:36,לבני בנימן תולדתם למשפחתם לבית אבתם במספר שמת מבן עשרים שנה ומעלה כל יצא צבא
Numbers 1:37,פקדיהם למטה בנימן חמשה ושלשים אלף וארבע מאות
Numbers 1:38,לבני דן תולדתם למשפחתם לבית אבתם במספר שמת מבן עשרים שנה ומעלה כל יצא צבא
Numbers 1:39,פקדיהם למטה דן שנים וששים אלף ושבע מאות
Numbers 1:40,לבני אשר תולדתם למשפחתם לבית אבתם במספר שמת מבן עשרים שנה ומעלה כל יצא צבא
Numbers 1:41,פקדיהם למטה אשר אחד וארבעים אלף וחמש מאות
Numbers 1:42,בני נפתלי תולדתם למשפחתם לבית אבתם במספר שמת מבן עשרים שנה ומעלה כל יצא צבא
Numbers 1:43,פקדיהם למטה נפתלי שלשה וחמשים אלף וארבע מאות
Numbers 1:44,אלה הפקדים אשר פקד משה ואהרן ונשיאי ישראל שנים עשר איש איש אחד לבית אבתיו היו
Numbers 1:45,ויהיו כל פקודי בני ישראל לבית אבתם מבן עשרים שנה ומעלה כל יצא צבא בישראל
Numbers 1:46,ויהיו כל הפקדים שש מאות אלף ושלשת אלפים וחמש מאות וחמשים
Numbers 1:47,והלוים למטה אבתם לא התפקדו בתוכם
Numbers 1:48,וידבר יהוה אל משה לאמר
Numbers 1:49,אך את מטה לוי לא תפקד ואת ראשם לא תשא בתוך בני ישראל
Numbers 1:50,ואתה הפקד את הלוים על משכן העדת ועל כל כליו ועל כל אשר לו המה ישאו את המשכן ואת כל כליו והם ישרתהו וסביב למשכן יחנו
Numbers 1:51,ובנסע המשכן יורידו אתו הלוים ובחנת המשכן יקימו אתו הלוים והזר הקרב יומת
Numbers 1:52,וחנו בני ישראל איש על מחנהו ואיש על דגלו לצבאתם
Numbers 1:53,והלוים יחנו סביב למשכן העדת ולא יהיה קצף על עדת בני ישראל ושמרו הלוים את משמרת משכן העדות
Numbers 1:54,ויעשו בני ישראל ככל אשר צוה יהוה את משה כן עשו
Numbers 2:1,וידבר יהוה אל משה ואל אהרן לאמר
Numbers 2:2,איש על דגלו באתת לבית אבתם יחנו בני ישראל מנגד סביב לאהל מועד יחנו
Numbers 2:3,והחנים קדמה מזרחה דגל מחנה יהודה לצבאתם ונשיא לבני יהודה נחשון בן עמינדב
Numbers 2:4,וצבאו ופקדיהם ארבעה ושבעים אלף ושש מאות
Numbers 2:5,והחנים עליו מטה יששכר ונשיא לבני יששכר נתנאל בן צוער
Numbers 2:6,וצבאו ופקדיו ארבעה וחמשים אלף וארבע מאות
Numbers 2:7,מטה זבולן ונשיא לבני זבולן אליאב בן חלן
Numbers 2:8,וצבאו ופקדיו שבעה וחמשים אלף וארבע מאות
Numbers 2:9,כל הפקדים למחנה יהודה מאת אלף ושמנים אלף וששת אלפים וארבע מאות לצבאתם ראשנה יסעו
Numbers 2:10,דגל מחנה ראובן תימנה לצבאתם ונשיא לבני ראובן אליצור בן שדיאור
Numbers 2:11,וצבאו ופקדיו ששה וארבעים אלף וחמש מאות
Numbers 2:12,והחונם עליו מטה שמעון ונשיא לבני שמעון שלמיאל בן צורי שדי
Numbers 2:13,וצבאו ופקדיהם תשעה וחמשים אלף ושלש מאות
Numbers 2:14,ומטה גד ונשיא לבני גד אליסף בן רעואל
Numbers 2:15,וצבאו ופקדיהם חמשה וארבעים אלף ושש מאות וחמשים
Numbers 2:16,כל הפקדים למחנה ראובן מאת אלף ואחד וחמשים אלף וארבע מאות וחמשים לצבאתם ושנים יסעו
Numbers 2:17,ונסע אהל מועד מחנה הלוים בתוך המחנת כאשר יחנו כן יסעו איש על ידו לדגליהם
Numbers 2:18,דגל מחנה אפרים לצבאתם ימה ונשיא לבני אפרים אלישמע בן עמיהוד
Numbers 2:19,וצבאו ופקדיהם ארבעים אלף וחמש מאות
Numbers 2:20,ועליו מטה מנשה ונשיא לבני מנשה גמליאל בן פדהצור
Numbers 2:21,וצבאו ופקדיהם שנים ושלשים אלף ומאתים
Numbers 2:22,ומטה בנימן ונשיא לבני בנימן אבידן בן גדעני
Numbers 2:23,וצבאו ופקדיהם חמשה ושלשים אלף וארבע מאות
Numbers 2:24,כל הפקדים למחנה אפרים מאת אלף ושמנת אלפים ומאה לצבאתם ושלשים יסעו
Numbers 2:25,דגל מחנה דן צפנה לצבאתם ונשיא לבני דן אחיעזר בן עמישדי
Numbers 2:26,וצבאו ופקדיהם שנים וששים אלף ושבע מאות
Numbers 2:27,והחנים עליו מטה אשר ונשיא לבני אשר פגעיאל בן עכרן
Numbers 2:28,וצבאו ופקדיהם אחד וארבעים אלף וחמש מאות
Numbers 2:29,ומטה נפתלי ונשיא לבני נפתלי אחירע בן עינן
Numbers 2:30,וצבאו ופקדיהם שלשה וחמשים אלף וארבע מאות
Numbers 2:31,כל הפקדים למחנה דן מאת אלף ושבעה וחמשים אלף ושש מאות לאחרנה יסעו לדגליהם
Numbers 2:32,אלה פקודי בני ישראל לבית אבתם כל פקודי המחנת לצבאתם שש מאות אלף ושלשת אלפים וחמש מאות וחמשים
Numbers 2:33,והלוים לא התפקדו בתוך בני ישראל כאשר צוה יהוה את משה
Numbers 2:34,ויעשו בני ישראל ככל אשר צוה יהוה את משה כן חנו לדגליהם וכן נסעו איש למשפחתיו על בית אבתיו
Numbers 3:1,ואלה תולדת אהרן ומשה ביום דבר יהוה את משה בהר סיני
Numbers 3:2,ואלה שמות בני אהרן הבכור נדב ואביהוא אלעזר ואיתמר
Numbers 3:3,אלה שמות בני אהרן הכהנים המשחים אשר מלא ידם לכהן
Numbers 3:4,וימת נדב ואביהוא לפני יהוה בהקרבם אש זרה לפני יהוה במדבר סיני ובנים לא היו להם ויכהן אלעזר ואיתמר על פני אהרן אביהם
Numbers 3:5,וידבר יהוה אל משה לאמר
Numbers 3:6,הקרב את מטה לוי והעמדת אתו לפני אהרן הכהן ושרתו אתו
Numbers 3:7,ושמרו את משמרתו ואת משמרת כל העדה לפני אהל מועד לעבד את עבדת המשכן
Numbers 3:8,ושמרו את כל כלי אהל מועד ואת משמרת בני ישראל לעבד את עבדת המשכן
Numbers 3:9,ונתתה את הלוים לאהרן ולבניו נתונם נתונם המה לו מאת בני ישראל
Numbers 3:10,ואת אהרן ואת בניו תפקד ושמרו את כהנתם והזר הקרב יומת
Numbers 3:11,וידבר יהוה אל משה לאמר
Numbers 3:12,ואני הנה לקחתי את הלוים מתוך בני ישראל תחת כל בכור פטר רחם מבני ישראל והיו לי הלוים
Numbers 3:13,כי לי כל בכור ביום הכתי כל בכור בארץ מצרים הקדשתי לי כל בכור בישראל מאדם עד בהמה לי יהיו אני יהוה
Numbers 3:14,וידבר יהוה אל משה במדבר סיני לאמר
Numbers 3:15,פקד את בני לוי לבית אבתם למשפחתם כל זכר מבן חדש ומעלה תפקדם
Numbers 3:16,ויפקד אתם משה על פי יהוה כאשר צוה
Numbers 3:17,ויהיו אלה בני לוי בשמתם גרשון וקהת ומררי
Numbers 3:18,ואלה שמות בני גרשון למשפחתם לבני ושמעי
Numbers 3:19,ובני קהת למשפחתם עמרם ויצהר חברון ועזיאל
Numbers 3:20,ובני מררי למשפחתם מחלי ומושי אלה הם משפחת הלוי לבית אבתם
Numbers 3:21,לגרשון משפחת הלבני ומשפחת השמעי אלה הם משפחת הגרשני
Numbers 3:22,פקדיהם במספר כל זכר מבן חדש ומעלה פקדיהם שבעת אלפים וחמש מאות
Numbers 3:23,משפחת הגרשני אחרי המשכן יחנו ימה
Numbers 3:24,ונשיא בית אב לגרשני אליסף בן לאל
Numbers 3:25,ומשמרת בני גרשון באהל מועד המשכן והאהל מכסהו ומסך פתח אהל מועד
Numbers 3:26,וקלעי החצר ואת מסך פתח החצר אשר על המשכן ועל המזבח סביב ואת מיתריו לכל עבדתו
Numbers 3:27,ולקהת משפחת העמרמי ומשפחת היצהרי ומשפחת החברני ומשפחת העזיאלי אלה הם משפחת הקהתי
Numbers 3:28,במספר כל זכר מבן חדש ומעלה שמנת אלפים ושש מאות שמרי משמרת הקדש
Numbers 3:29,משפחת בני קהת יחנו על ירך המשכן תימנה
Numbers 3:30,ונשיא בית אב למשפחת הקהתי אליצפן בן עזיאל
Numbers 3:31,ומשמרתם הארן והשלחן והמנרה והמזבחת וכלי הקדש אשר ישרתו בהם והמסך וכל עבדתו
Numbers 3:32,ונשיא נשיאי הלוי אלעזר בן אהרן הכהן פקדת שמרי משמרת הקדש
Numbers 3:33,למררי משפחת המחלי ומשפחת המושי אלה הם משפחת מררי
Numbers 3:34,ופקדיהם במספר כל זכר מבן חדש ומעלה ששת אלפים ומאתים
Numbers 3:35,ונשיא בית אב למשפחת מררי צוריאל בן אביחיל על ירך המשכן יחנו צפנה
Numbers 3:36,ופקדת משמרת בני מררי קרשי המשכן ובריחיו ועמדיו ואדניו וכל כליו וכל עבדתו
Numbers 3:37,ועמדי החצר סביב ואדניהם ויתדתם ומיתריהם
Numbers 3:38,והחנים לפני המשכן קדמה לפני אהל מועד מזרחה משה ואהרן ובניו שמרים משמרת המקדש למשמרת בני ישראל והזר הקרב יומת
Numbers 3:39,כל פקודי הלוים אשר פקד משה ואהרן על פי יהוה למשפחתם כל זכר מבן חדש ומעלה שנים ועשרים אלף
Numbers 3:40,ויאמר יהוה אל משה פקד כל בכר זכר לבני ישראל מבן חדש ומעלה ושא את מספר שמתם
Numbers 3:41,ולקחת את הלוים לי אני יהוה תחת כל בכר בבני ישראל ואת בהמת הלוים תחת כל בכור בבהמת בני ישראל
Numbers 3:42,ויפקד משה כאשר צוה יהוה אתו את כל בכר בבני ישראל
Numbers 3:43,ויהי כל בכור זכר במספר שמות מבן חדש ומעלה לפקדיהם שנים ועשרים אלף שלשה ושבעים ומאתים
Numbers 3:44,וידבר יהוה אל משה לאמר
Numbers 3:45,קח את הלוים תחת כל בכור בבני ישראל ואת בהמת הלוים תחת בהמתם והיו לי הלוים אני יהוה
Numbers 3:46,ואת פדויי השלשה והשבעים והמאתים העדפים על הלוים מבכור בני ישראל
Numbers 3:47,ולקחת חמשת חמשת שקלים לגלגלת בשקל הקדש תקח עשרים גרה השקל
Numbers 3:48,ונתתה הכסף לאהרן ולבניו פדויי העדפים בהם
Numbers 3:49,ויקח משה את כסף הפדיום מאת העדפים על פדויי הלוים
Numbers 3:50,מאת בכור בני ישראל לקח את הכסף חמשה וששים ושלש מאות ואלף בשקל הקדש
Numbers 3:51,ויתן משה את כסף הפדים לאהרן ולבניו על פי יהוה כאשר צוה יהוה את משה
Numbers 4:1,וידבר יהוה אל משה ואל אהרן לאמר
Numbers 4:2,נשא את ראש בני קהת מתוך בני לוי למשפחתם לבית אבתם
Numbers 4:3,מבן שלשים שנה ומעלה ועד בן חמשים שנה כל בא לצבא לעשות מלאכה באהל מועד
Numbers 4:4,זאת עבדת בני קהת באהל מועד קדש הקדשים
Numbers 4:5,ובא אהרן ובניו בנסע המחנה והורדו את פרכת המסך וכסו בה את ארן העדת
Numbers 4:6,ונתנו עליו כסוי עור תחש ופרשו בגד כליל תכלת מלמעלה ושמו בדיו
Numbers 4:7,ועל שלחן הפנים יפרשו בגד תכלת ונתנו עליו את הקערת ואת הכפת ואת המנקית ואת קשות הנסך ולחם התמיד עליו יהיה
Numbers 4:8,ופרשו עליהם בגד תולעת שני וכסו אתו במכסה עור תחש ושמו את בדיו
Numbers 4:9,ולקחו בגד תכלת וכסו את מנרת המאור ואת נרתיה ואת מלקחיה ואת מחתתיה ואת כל כלי שמנה אשר ישרתו לה בהם
Numbers 4:10,ונתנו אתה ואת כל כליה אל מכסה עור תחש ונתנו על המוט
Numbers 4:11,ועל מזבח הזהב יפרשו בגד תכלת וכסו אתו במכסה עור תחש ושמו את בדיו
Numbers 4:12,ולקחו את כל כלי השרת אשר ישרתו בם בקדש ונתנו אל בגד תכלת וכסו אותם במכסה עור תחש ונתנו על המוט
Numbers 4:13,ודשנו את המזבח ופרשו עליו בגד ארגמן
Numbers 4:14,ונתנו עליו את כל כליו אשר ישרתו עליו בהם את המחתת את המזלגת ואת היעים ואת המזרקת כל כלי המזבח ופרשו עליו כסוי עור תחש ושמו בדיו
Numbers 4:15,וכלה אהרן ובניו לכסת את הקדש ואת כל כלי הקדש בנסע המחנה ואחרי כן יבאו בני קהת לשאת ולא יגעו אל הקדש ומתו אלה משא בני קהת באהל מועד
Numbers 4:16,ופקדת אלעזר בן אהרן הכהן שמן המאור וקטרת הסמים ומנחת התמיד ושמן המשחה פקדת כל המשכן וכל אשר בו בקדש ובכליו
Numbers 4:17,וידבר יהוה אל משה ואל אהרן לאמר
Numbers 4:18,אל תכריתו את שבט משפחת הקהתי מתוך הלוים
Numbers 4:19,וזאת עשו להם וחיו ולא ימתו בגשתם את קדש הקדשים אהרן ובניו יבאו ושמו אותם איש איש על עבדתו ואל משאו
Numbers 4:20,ולא יבאו לראות כבלע את הקדש ומתו
Numbers 4:21,וידבר יהוה אל משה לאמר
Numbers 4:22,נשא את ראש בני גרשון גם הם לבית אבתם למשפחתם
Numbers 4:23,מבן שלשים שנה ומעלה עד בן חמשים שנה תפקד אותם כל הבא לצבא צבא לעבד עבדה באהל מועד
Numbers 4:24,זאת עבדת משפחת הגרשני לעבד ולמשא
Numbers 4:25,ונשאו את יריעת המשכן ואת אהל מועד מכסהו ומכסה התחש אשר עליו מלמעלה ואת מסך פתח אהל מועד
Numbers 4:26,ואת קלעי החצר ואת מסך פתח שער החצר אשר על המשכן ועל המזבח סביב ואת מיתריהם ואת כל כלי עבדתם ואת כל אשר יעשה להם ועבדו
Numbers 4:27,על פי אהרן ובניו תהיה כל עבדת בני הגרשני לכל משאם ולכל עבדתם ופקדתם עלהם במשמרת את כל משאם
Numbers 4:28,זאת עבדת משפחת בני הגרשני באהל מועד ומשמרתם ביד איתמר בן אהרן הכהן
Numbers 4:29,בני מררי למשפחתם לבית אבתם תפקד אתם
Numbers 4:30,מבן שלשים שנה ומעלה ועד בן חמשים שנה תפקדם כל הבא לצבא לעבד את עבדת אהל מועד
Numbers 4:31,וזאת משמרת משאם לכל עבדתם באהל מועד קרשי המשכן ובריחיו ועמודיו ואדניו
Numbers 4:32,ועמודי החצר סביב ואדניהם ויתדתם ומיתריהם לכל כליהם ולכל עבדתם ובשמת תפקדו את כלי משמרת משאם
Numbers 4:33,זאת עבדת משפחת בני מררי לכל עבדתם באהל מועד ביד איתמר בן אהרן הכהן
Numbers 4:34,ויפקד משה ואהרן ונשיאי העדה את בני הקהתי למשפחתם ולבית אבתם
Numbers 4:35,מבן שלשים שנה ומעלה ועד בן חמשים שנה כל הבא לצבא לעבדה באהל מועד
Numbers 4:36,ויהיו פקדיהם למשפחתם אלפים שבע מאות וחמשים
Numbers 4:37,אלה פקודי משפחת הקהתי כל העבד באהל מועד אשר פקד משה ואהרן על פי יהוה ביד משה
Numbers 4:38,ופקודי בני גרשון למשפחותם ולבית אבתם
Numbers 4:39,מבן שלשים שנה ומעלה ועד בן חמשים שנה כל הבא לצבא לעבדה באהל מועד
Numbers 4:40,ויהיו פקדיהם למשפחתם לבית אבתם אלפים ושש מאות ושלשים
Numbers 4:41,אלה פקודי משפחת בני גרשון כל העבד באהל מועד אשר פקד משה ואהרן על פי יהוה
Numbers 4:42,ופקודי משפחת בני מררי למשפחתם לבית אבתם
Numbers 4:43,מבן שלשים שנה ומעלה ועד בן חמשים שנה כל הבא לצבא לעבדה באהל מועד
Numbers 4:44,ויהיו פקדיהם למשפחתם שלשת אלפים ומאתים
Numbers 4:45,אלה פקודי משפחת בני מררי אשר פקד משה ואהרן על פי יהוה ביד משה
Numbers 4:46,כל הפקדים אשר פקד משה ואהרן ונשיאי ישראל את הלוים למשפחתם ולבית אבתם
Numbers 4:47,מבן שלשים שנה ומעלה ועד בן חמשים שנה כל הבא לעבד עבדת עבדה ועבדת משא באהל מועד
Numbers 4:48,ויהיו פקדיהם שמנת אלפים וחמש מאות ושמנים
Numbers 4:49,על פי יהוה פקד אותם ביד משה איש איש על עבדתו ועל משאו ופקדיו אשר צוה יהוה את משה
Numbers 5:1,וידבר יהוה אל משה לאמר
Numbers 5:2,צו את בני ישראל וישלחו מן המחנה כל צרוע וכל זב וכל טמא לנפש
Numbers 5:3,מזכר עד נקבה תשלחו אל מחוץ למחנה תשלחום ולא יטמאו את מחניהם אשר אני שכן בתוכם
Numbers 5:4,ויעשו כן בני ישראל וישלחו אותם אל מחוץ למחנה כאשר דבר יהוה אל משה כן עשו בני ישראל
Numbers 5:5,וידבר יהוה אל משה לאמר
Numbers 5:6,דבר אל בני ישראל איש או אשה כי יעשו מכל חטאת האדם למעל מעל ביהוה ואשמה הנפש ההוא
Numbers 5:7,והתודו את חטאתם אשר עשו והשיב את אשמו בראשו וחמישתו יסף עליו ונתן לאשר אשם לו
Numbers 5:8,ואם אין לאיש גאל להשיב האשם אליו האשם המושב ליהוה לכהן מלבד איל הכפרים אשר יכפר בו עליו
Numbers 5:9,וכל תרומה לכל קדשי בני ישראל אשר יקריבו לכהן לו יהיה
Numbers 5:10,ואיש את קדשיו לו יהיו איש אשר יתן לכהן לו יהיה
Numbers 5:11,וידבר יהוה אל משה לאמר
Numbers 5:12,דבר אל בני ישראל ואמרת אלהם איש איש כי תשטה אשתו ומעלה בו מעל
Numbers 5:13,ושכב איש אתה שכבת זרע ונעלם מעיני אישה ונסתרה והיא נטמאה ועד אין בה והוא לא נתפשה
Numbers 5:14,ועבר עליו רוח קנאה וקנא את אשתו והוא נטמאה או עבר עליו רוח קנאה וקנא את אשתו והיא לא נטמאה
Numbers 5:15,והביא האיש את אשתו אל הכהן והביא את קרבנה עליה עשירת האיפה קמח שערים לא יצק עליו שמן ולא יתן עליו לבנה כי מנחת קנאת הוא מנחת זכרון מזכרת עון
Numbers 5:16,והקריב אתה הכהן והעמדה לפני יהוה
Numbers 5:17,ולקח הכהן מים קדשים בכלי חרש ומן העפר אשר יהיה בקרקע המשכן יקח הכהן ונתן אל המים
Numbers 5:18,והעמיד הכהן את האשה לפני יהוה ופרע את ראש האשה ונתן על כפיה את מנחת הזכרון מנחת קנאת הוא וביד הכהן יהיו מי המרים המאררים
Numbers 5:19,והשביע אתה הכהן ואמר אל האשה אם לא שכב איש אתך ואם לא שטית טמאה תחת אישך הנקי ממי המרים המאררים האלה
Numbers 5:20,ואת כי שטית תחת אישך וכי נטמאת ויתן איש בך את שכבתו מבלעדי אישך
Numbers 5:21,והשביע הכהן את האשה בשבעת האלה ואמר הכהן לאשה יתן יהוה אותך לאלה ולשבעה בתוך עמך בתת יהוה את ירכך נפלת ואת בטנך צבה
Numbers 5:22,ובאו המים המאררים האלה במעיך לצבות בטן ולנפל ירך ואמרה האשה אמן אמן
Numbers 5:23,וכתב את האלת האלה הכהן בספר ומחה אל מי המרים
Numbers 5:24,והשקה את האשה את מי המרים המאררים ובאו בה המים המאררים למרים
Numbers 5:25,ולקח הכהן מיד האשה את מנחת הקנאת והניף את המנחה לפני יהוה והקריב אתה אל המזבח
Numbers 5:26,וקמץ הכהן מן המנחה את אזכרתה והקטיר המזבחה ואחר ישקה את האשה את המים
Numbers 5:27,והשקה את המים והיתה אם נטמאה ותמעל מעל באישה ובאו בה המים המאררים למרים וצבתה בטנה ונפלה ירכה והיתה האשה לאלה בקרב עמה
Numbers 5:28,ואם לא נטמאה האשה וטהרה הוא ונקתה ונזרעה זרע
Numbers 5:29,זאת תורת הקנאת אשר תשטה אשה תחת אישה ונטמאה
Numbers 5:30,או איש אשר תעבר עליו רוח קנאה וקנא את אשתו והעמיד את האשה לפני יהוה ועשה לה הכהן את כל התורה הזאת
Numbers 5:31,ונקה האיש מעון והאשה ההוא תשא את עונה
Numbers 6:1,וידבר יהוה אל משה לאמר
Numbers 6:2,דבר אל בני ישראל ואמרת אלהם איש או אשה כי יפלא לנדר נדר נזיר להזיר ליהוה
Numbers 6:3,מיין ושכר יזיר חמץ יין וחמץ שכר לא ישתה וכל משרת ענבים לא ישתה וענבים לחים ויבשים לא יאכל
Numbers 6:4,כל ימי נזרו מכל אשר יעשה מגפן היין מחרצנים ועד זג לא יאכל
Numbers 6:5,כל ימי נדר נזרו תער לא יעבר על ראשו עד מלאת הימם אשר יזיר ליהוה קדש יהיה גדל פרע שער ראשו
Numbers 6:6,כל ימי הזירו ליהוה על נפש מת לא יבא
Numbers 6:7,לאביו ולאמו לאחיו ולאחתו לא יטמא להם במתם כי נזר אלהיו על ראשו
Numbers 6:8,כל ימי נזרו קדש הוא ליהוה
Numbers 6:9,וכי ימות מת עליו בפתע פתאם וטמא ראש נזרו וגלח ראשו ביום טהרתו ביום השביעי יגלחנו
Numbers 6:10,וביום השמיני יבא שתי תרים או שני בני יונה אל הכהן אל פתח אהל מועד
Numbers 6:11,ועשה הכהן אחד לחטאת ואחד לעלה וכפר עליו מאשר חטא על הנפש וקדש את ראשו ביום ההוא
Numbers 6:12,והזיר ליהוה את ימי נזרו והביא כבש בן שנתו לאשם והימים הראשנים יפלו כי טמא נזרו
Numbers 6:13,וזאת תורת הנזיר ביום מלאת ימי נזרו יביא אתו אל פתח אהל מועד
Numbers 6:14,והקריב את קרבנו ליהוה כבש בן שנתו תמים אחד לעלה וכבשה אחת בת שנתה תמימה לחטאת ואיל אחד תמים לשלמים
Numbers 6:15,וסל מצות סלת חלת בלולת בשמן ורקיקי מצות משחים בשמן ומנחתם ונסכיהם
Numbers 6:16,והקריב הכהן לפני יהוה ועשה את חטאתו ואת עלתו
Numbers 6:17,ואת האיל יעשה זבח שלמים ליהוה על סל המצות ועשה הכהן את מנחתו ואת נסכו
Numbers 6:18,וגלח הנזיר פתח אהל מועד את ראש נזרו ולקח את שער ראש נזרו ונתן על האש אשר תחת זבח השלמים
Numbers 6:19,ולקח הכהן את הזרע בשלה מן האיל וחלת מצה אחת מן הסל ורקיק מצה אחד ונתן על כפי הנזיר אחר התגלחו את נזרו
Numbers 6:20,והניף אותם הכהן תנופה לפני יהוה קדש הוא לכהן על חזה התנופה ועל שוק התרומה ואחר ישתה הנזיר יין
Numbers 6:21,זאת תורת הנזיר אשר ידר קרבנו ליהוה על נזרו מלבד אשר תשיג ידו כפי נדרו אשר ידר כן יעשה על תורת נזרו
Numbers 6:22,וידבר יהוה אל משה לאמר
Numbers 6:23,דבר אל אהרן ואל בניו לאמר כה תברכו את בני ישראל אמור להם
Numbers 6:24,יברכך יהוה וישמרך
Numbers 6:25,יאר יהוה פניו אליך ויחנך
Numbers 6:26,ישא יהוה פניו אליך וישם לך שלום
Numbers 6:27,ושמו את שמי על בני ישראל ואני אברכם
Numbers 7:1,ויהי ביום כלות משה להקים את המשכן וימשח אתו ויקדש אתו ואת כל כליו ואת המזבח ואת כל כליו וימשחם ויקדש אתם
Numbers 7:2,ויקריבו נשיאי ישראל ראשי בית אבתם הם נשיאי המטת הם העמדים על הפקדים
Numbers 7:3,ויביאו את קרבנם לפני יהוה שש עגלת צב ושני עשר בקר עגלה על שני הנשאים ושור לאחד ויקריבו אותם לפני המשכן
Numbers 7:4,ויאמר יהוה אל משה לאמר
Numbers 7:5,קח מאתם והיו לעבד את עבדת אהל מועד ונתתה אותם אל הלוים איש כפי עבדתו
Numbers 7:6,ויקח משה את העגלת ואת הבקר ויתן אותם אל הלוים
Numbers 7:7,את שתי העגלת ואת ארבעת הבקר נתן לבני גרשון כפי עבדתם
Numbers 7:8,ואת ארבע העגלת ואת שמנת הבקר נתן לבני מררי כפי עבדתם ביד איתמר בן אהרן הכהן
Numbers 7:9,ולבני קהת לא נתן כי עבדת הקדש עלהם בכתף ישאו
Numbers 7:10,ויקריבו הנשאים את חנכת המזבח ביום המשח אתו ויקריבו הנשיאם את קרבנם לפני המזבח
Numbers 7:11,ויאמר יהוה אל משה נשיא אחד ליום נשיא אחד ליום יקריבו את קרבנם לחנכת המזבח
Numbers 7:12,ויהי המקריב ביום הראשון את קרבנו נחשון בן עמינדב למטה יהודה
Numbers 7:13,וקרבנו קערת כסף אחת שלשים ומאה משקלה מזרק אחד כסף שבעים שקל בשקל הקדש שניהם מלאים סלת בלולה בשמן למנחה
Numbers 7:14,כף אחת עשרה זהב מלאה קטרת
Numbers 7:15,פר אחד בן בקר איל אחד כבש אחד בן שנתו לעלה
Numbers 7:16,שעיר עזים אחד לחטאת
Numbers 7:17,ולזבח השלמים בקר שנים אילם חמשה עתודים חמשה כבשים בני שנה חמשה זה קרבן נחשון בן עמינדב
Numbers 7:18,ביום השני הקריב נתנאל בן צוער נשיא יששכר
Numbers 7:19,הקרב את קרבנו קערת כסף אחת שלשים ומאה משקלה מזרק אחד כסף שבעים שקל בשקל הקדש שניהם מלאים סלת בלולה בשמן למנחה
Numbers 7:20,כף אחת עשרה זהב מלאה קטרת
Numbers 7:21,פר אחד בן בקר איל אחד כבש אחד בן שנתו לעלה
Numbers 7:22,שעיר עזים אחד לחטאת
Numbers 7:23,ולזבח השלמים בקר שנים אילם חמשה עתודים חמשה כבשים בני שנה חמשה זה קרבן נתנאל בן צוער
Numbers 7:24,ביום השלישי נשיא לבני זבולן אליאב בן חלן
Numbers 7:25,קרבנו קערת כסף אחת שלשים ומאה משקלה מזרק אחד כסף שבעים שקל בשקל הקדש שניהם מלאים סלת בלולה בשמן למנחה
Numbers 7:26,כף אחת עשרה זהב מלאה קטרת
Numbers 7:27,פר אחד בן בקר איל אחד כבש אחד בן שנתו לעלה
Numbers 7:28,שעיר עזים אחד לחטאת
Numbers 7:29,ולזבח השלמים בקר שנים אילם חמשה עתדים חמשה כבשים בני שנה חמשה זה קרבן אליאב בן חלן
Numbers 7:30,ביום הרביעי נשיא לבני ראובן אליצור בן שדיאור
Numbers 7:31,קרבנו קערת כסף אחת שלשים ומאה משקלה מזרק אחד כסף שבעים שקל בשקל הקדש שניהם מלאים סלת בלולה בשמן למנחה
Numbers 7:32,כף אחת עשרה זהב מלאה קטרת
Numbers 7:33,פר אחד בן בקר איל אחד כבש אחד בן שנתו לעלה
Numbers 7:34,שעיר עזים אחד לחטאת
Numbers 7:35,ולזבח השלמים בקר שנים אילם חמשה עתדים חמשה כבשים בני שנה חמשה זה קרבן אליצור בן שדיאור
Numbers 7:36,ביום החמישי נשיא לבני שמעון שלמיאל בן צורישדי
Numbers 7:37,קרבנו קערת כסף אחת שלשים ומאה משקלה מזרק אחד כסף שבעים שקל בשקל הקדש שניהם מלאים סלת בלולה בשמן למנחה
Numbers 7:38,כף אחת עשרה זהב מלאה קטרת
Numbers 7:39,פר אחד בן בקר איל אחד כבש אחד בן שנתו לעלה
Numbers 7:40,שעיר עזים אחד לחטאת
Numbers 7:41,ולזבח השלמים בקר שנים אילם חמשה עתדים חמשה כבשים בני שנה חמשה זה קרבן שלמיאל בן צורישדי
Numbers 7:42,ביום הששי נשיא לבני גד אליסף בן דעואל
Numbers 7:43,קרבנו קערת כסף אחת שלשים ומאה משקלה מזרק אחד כסף שבעים שקל בשקל הקדש שניהם מלאים סלת בלולה בשמן למנחה
Numbers 7:44,כף אחת עשרה זהב מלאה קטרת
Numbers 7:45,פר אחד בן בקר איל אחד כבש אחד בן שנתו לעלה
Numbers 7:46,שעיר עזים אחד לחטאת
Numbers 7:47,ולזבח השלמים בקר שנים אילם חמשה עתדים חמשה כבשים בני שנה חמשה זה קרבן אליסף בן דעואל
Numbers 7:48,ביום השביעי נשיא לבני אפרים אלישמע בן עמיהוד
Numbers 7:49,קרבנו קערת כסף אחת שלשים ומאה משקלה מזרק אחד כסף שבעים שקל בשקל הקדש שניהם מלאים סלת בלולה בשמן למנחה
Numbers 7:50,כף אחת עשרה זהב מלאה קטרת
Numbers 7:51,פר אחד בן בקר איל אחד כבש אחד בן שנתו לעלה
Numbers 7:52,שעיר עזים אחד לחטאת
Numbers 7:53,ולזבח השלמים בקר שנים אילם חמשה עתדים חמשה כבשים בני שנה חמשה זה קרבן אלישמע בן עמיהוד
Numbers 7:54,ביום השמיני נשיא לבני מנשה גמליאל בן פדה צור
Numbers 7:55,קרבנו קערת כסף אחת שלשים ומאה משקלה מזרק אחד כסף שבעים שקל בשקל הקדש שניהם מלאים סלת בלולה בשמן למנחה
Numbers 7:56,כף אחת עשרה זהב מלאה קטרת
Numbers 7:57,פר אחד בן בקר איל אחד כבש אחד בן שנתו לעלה
Numbers 7:58,שעיר עזים אחד לחטאת
Numbers 7:59,ולזבח השלמים בקר שנים אילם חמשה עתדים חמשה כבשים בני שנה חמשה זה קרבן גמליאל בן פדה צור
Numbers 7:60,ביום התשיעי נשיא לבני בנימן אבידן בן גדעני
Numbers 7:61,קרבנו קערת כסף אחת שלשים ומאה משקלה מזרק אחד כסף שבעים שקל בשקל הקדש שניהם מלאים סלת בלולה בשמן למנחה
Numbers 7:62,כף אחת עשרה זהב מלאה קטרת
Numbers 7:63,פר אחד בן בקר איל אחד כבש אחד בן שנתו לעלה
Numbers 7:64,שעיר עזים אחד לחטאת
Numbers 7:65,ולזבח השלמים בקר שנים אילם חמשה עתדים חמשה כבשים בני שנה חמשה זה קרבן אבידן בן גדעני
Numbers 7:66,ביום העשירי נשיא לבני דן אחיעזר בן עמישדי
Numbers 7:67,קרבנו קערת כסף אחת שלשים ומאה משקלה מזרק אחד כסף שבעים שקל בשקל הקדש שניהם מלאים סלת בלולה בשמן למנחה
Numbers 7:68,כף אחת עשרה זהב מלאה קטרת
Numbers 7:69,פר אחד בן בקר איל אחד כבש אחד בן שנתו לעלה
Numbers 7:70,שעיר עזים אחד לחטאת
Numbers 7:71,ולזבח השלמים בקר שנים אילם חמשה עתדים חמשה כבשים בני שנה חמשה זה קרבן אחיעזר בן עמישדי
Numbers 7:72,ביום עשתי עשר יום נשיא לבני אשר פגעיאל בן עכרן
Numbers 7:73,קרבנו קערת כסף אחת שלשים ומאה משקלה מזרק אחד כסף שבעים שקל בשקל הקדש שניהם מלאים סלת בלולה בשמן למנחה
Numbers 7:74,כף אחת עשרה זהב מלאה קטרת
Numbers 7:75,פר אחד בן בקר איל אחד כבש אחד בן שנתו לעלה
Numbers 7:76,שעיר עזים אחד לחטאת
Numbers 7:77,ולזבח השלמים בקר שנים אילם חמשה עתדים חמשה כבשים בני שנה חמשה זה קרבן פגעיאל בן עכרן
Numbers 7:78,ביום שנים עשר יום נשיא לבני נפתלי אחירע בן עינן
Numbers 7:79,קרבנו קערת כסף אחת שלשים ומאה משקלה מזרק אחד כסף שבעים שקל בשקל הקדש שניהם מלאים סלת בלולה בשמן למנחה
Numbers 7:80,כף אחת עשרה זהב מלאה קטרת
Numbers 7:81,פר אחד בן בקר איל אחד כבש אחד בן שנתו לעלה
Numbers 7:82,שעיר עזים אחד לחטאת
Numbers 7:83,ולזבח השלמים בקר שנים אילם חמשה עתדים חמשה כבשים בני שנה חמשה זה קרבן אחירע בן עינן
Numbers 7:84,זאת חנכת המזבח ביום המשח אתו מאת נשיאי ישראל קערת כסף שתים עשרה מזרקי כסף שנים עשר כפות זהב שתים עשרה
Numbers 7:85,שלשים ומאה הקערה האחת כסף ושבעים המזרק האחד כל כסף הכלים אלפים וארבע מאות בשקל הקדש
Numbers 7:86,כפות זהב שתים עשרה מלאת קטרת עשרה עשרה הכף בשקל הקדש כל זהב הכפות עשרים ומאה
Numbers 7:87,כל הבקר לעלה שנים עשר פרים אילם שנים עשר כבשים בני שנה שנים עשר ומנחתם ושעירי עזים שנים עשר לחטאת
Numbers 7:88,וכל בקר זבח השלמים עשרים וארבעה פרים אילם ששים עתדים ששים כבשים בני שנה ששים זאת חנכת המזבח אחרי המשח אתו
Numbers 7:89,ובבא משה אל אהל מועד לדבר אתו וישמע את הקול מדבר אליו מעל הכפרת אשר על ארן העדת מבין שני הכרבים וידבר אליו
Numbers 8:1,וידבר יהוה אל משה לאמר
Numbers 8:2,דבר אל אהרן ואמרת אליו בהעלתך את הנרת אל מול פני המנורה יאירו שבעת הנרות
Numbers 8:3,ויעש כן אהרן אל מול פני המנורה העלה נרתיה כאשר צוה יהוה את משה
Numbers 8:4,וזה מעשה המנרה מקשה זהב עד ירכה עד פרחה מקשה הוא כמראה אשר הראה יהוה את משה כן עשה את המנרה
Numbers 8:5,וידבר יהוה אל משה לאמר
Numbers 8:6,קח את הלוים מתוך בני ישראל וטהרת אתם
Numbers 8:7,וכה תעשה להם לטהרם הזה עליהם מי חטאת והעבירו תער על כל בשרם וכבסו בגדיהם והטהרו
Numbers 8:8,ולקחו פר בן בקר ומנחתו סלת בלולה בשמן ופר שני בן בקר תקח לחטאת
Numbers 8:9,והקרבת את הלוים לפני אהל מועד והקהלת את כל עדת בני ישראל
Numbers 8:10,והקרבת את הלוים לפני יהוה וסמכו בני ישראל את ידיהם על הלוים
Numbers 8:11,והניף אהרן את הלוים תנופה לפני יהוה מאת בני ישראל והיו לעבד את עבדת יהוה
Numbers 8:12,והלוים יסמכו את ידיהם על ראש הפרים ועשה את האחד חטאת ואת האחד עלה ליהוה לכפר על הלוים
Numbers 8:13,והעמדת את הלוים לפני אהרן ולפני בניו והנפת אתם תנופה ליהוה
Numbers 8:14,והבדלת את הלוים מתוך בני ישראל והיו לי הלוים
Numbers 8:15,ואחרי כן יבאו הלוים לעבד את אהל מועד וטהרת אתם והנפת אתם תנופה
Numbers 8:16,כי נתנים נתנים המה לי מתוך בני ישראל תחת פטרת כל רחם בכור כל מבני ישראל לקחתי אתם לי
Numbers 8:17,כי לי כל בכור בבני ישראל באדם ובבהמה ביום הכתי כל בכור בארץ מצרים הקדשתי אתם לי
Numbers 8:18,ואקח את הלוים תחת כל בכור בבני ישראל
Numbers 8:19,ואתנה את הלוים נתנים לאהרן ולבניו מתוך בני ישראל לעבד את עבדת בני ישראל באהל מועד ולכפר על בני ישראל ולא יהיה בבני ישראל נגף בגשת בני ישראל אל הקדש
Numbers 8:20,ויעש משה ואהרן וכל עדת בני ישראל ללוים ככל אשר צוה יהוה את משה ללוים כן עשו להם בני ישראל
Numbers 8:21,ויתחטאו הלוים ויכבסו בגדיהם וינף אהרן אתם תנופה לפני יהוה ויכפר עליהם אהרן לטהרם
Numbers 8:22,ואחרי כן באו הלוים לעבד את עבדתם באהל מועד לפני אהרן ולפני בניו כאשר צוה יהוה את משה על הלוים כן עשו להם
Numbers 8:23,וידבר יהוה אל משה לאמר
Numbers 8:24,זאת אשר ללוים מבן חמש ועשרים שנה ומעלה יבוא לצבא צבא בעבדת אהל מועד
Numbers 8:25,ומבן חמשים שנה ישוב מצבא העבדה ולא יעבד עוד
Numbers 8:26,ושרת את אחיו באהל מועד לשמר משמרת ועבדה לא יעבד ככה תעשה ללוים במשמרתם
Numbers 9:1,וידבר יהוה אל משה במדבר סיני בשנה השנית לצאתם מארץ מצרים בחדש הראשון לאמר
Numbers 9:2,ויעשו בני ישראל את הפסח במועדו
Numbers 9:3,בארבעה עשר יום בחדש הזה בין הערבים תעשו אתו במועדו ככל חקתיו וככל משפטיו תעשו אתו
Numbers 9:4,וידבר משה אל בני ישראל לעשת הפסח
Numbers 9:5,ויעשו את הפסח בראשון בארבעה עשר יום לחדש בין הערבים במדבר סיני ככל אשר צוה יהוה את משה כן עשו בני ישראל
Numbers 9:6,ויהי אנשים אשר היו טמאים לנפש אדם ולא יכלו לעשת הפסח ביום ההוא ויקרבו לפני משה ולפני אהרן ביום ההוא
Numbers 9:7,ויאמרו האנשים ההמה אליו אנחנו טמאים לנפש אדם למה נגרע לבלתי הקרב את קרבן יהוה במעדו בתוך בני ישראל
Numbers 9:8,ויאמר אלהם משה עמדו ואשמעה מה יצוה יהוה לכם
Numbers 9:9,וידבר יהוה אל משה לאמר
Numbers 9:10,דבר אל בני ישראל לאמר איש איש כי יהיה טמא לנפש או בדרך רחקה לכם או לדרתיכם ועשה פסח ליהוה
Numbers 9:11,בחדש השני בארבעה עשר יום בין הערבים יעשו אתו על מצות ומררים יאכלהו
Numbers 9:12,לא ישאירו ממנו עד בקר ועצם לא ישברו בו ככל חקת הפסח יעשו אתו
Numbers 9:13,והאיש אשר הוא טהור ובדרך לא היה וחדל לעשות הפסח ונכרתה הנפש ההוא מעמיה כי קרבן יהוה לא הקריב במעדו חטאו ישא האיש ההוא
Numbers 9:14,וכי יגור אתכם גר ועשה פסח ליהוה כחקת הפסח וכמשפטו כן יעשה חקה אחת יהיה לכם ולגר ולאזרח הארץ
Numbers 9:15,וביום הקים את המשכן כסה הענן את המשכן לאהל העדת ובערב יהיה על המשכן כמראה אש עד בקר
Numbers 9:16,כן יהיה תמיד הענן יכסנו ומראה אש לילה
Numbers 9:17,ולפי העלת הענן מעל האהל ואחרי כן יסעו בני ישראל ובמקום אשר ישכן שם הענן שם יחנו בני ישראל
Numbers 9:18,על פי יהוה יסעו בני ישראל ועל פי יהוה יחנו כל ימי אשר ישכן הענן על המשכן יחנו
Numbers 9:19,ובהאריך הענן על המשכן ימים רבים ושמרו בני ישראל את משמרת יהוה ולא יסעו
Numbers 9:20,ויש אשר יהיה הענן ימים מספר על המשכן על פי יהוה יחנו ועל פי יהוה יסעו
Numbers 9:21,ויש אשר יהיה הענן מערב עד בקר ונעלה הענן בבקר ונסעו או יומם ולילה ונעלה הענן ונסעו
Numbers 9:22,או ימים או חדש או ימים בהאריך הענן על המשכן לשכן עליו יחנו בני ישראל ולא יסעו ובהעלתו יסעו
Numbers 9:23,על פי יהוה יחנו ועל פי יהוה יסעו את משמרת יהוה שמרו על פי יהוה ביד משה
Numbers 10:1,וידבר יהוה אל משה לאמר
Numbers 10:2,עשה לך שתי חצוצרת כסף מקשה תעשה אתם והיו לך למקרא העדה ולמסע את המחנות
Numbers 10:3,ותקעו בהן ונועדו אליך כל העדה אל פתח אהל מועד
Numbers 10:4,ואם באחת יתקעו ונועדו אליך הנשיאים ראשי אלפי ישראל
Numbers 10:5,ותקעתם תרועה ונסעו המחנות החנים קדמה
Numbers 10:6,ותקעתם תרועה שנית ונסעו המחנות החנים תימנה תרועה יתקעו למסעיהם
Numbers 10:7,ובהקהיל את הקהל תתקעו ולא תריעו
Numbers 10:8,ובני אהרן הכהנים יתקעו בחצצרות והיו לכם לחקת עולם לדרתיכם
Numbers 10:9,וכי תבאו מלחמה בארצכם על הצר הצרר אתכם והרעתם בחצצרות ונזכרתם לפני יהוה אלהיכם ונושעתם מאיביכם
Numbers 10:10,וביום שמחתכם ובמועדיכם ובראשי חדשיכם ותקעתם בחצצרת על עלתיכם ועל זבחי שלמיכם והיו לכם לזכרון לפני אלהיכם אני יהוה אלהיכם
Numbers 10:11,ויהי בשנה השנית בחדש השני בעשרים בחדש נעלה הענן מעל משכן העדת
Numbers 10:12,ויסעו בני ישראל למסעיהם ממדבר סיני וישכן הענן במדבר פארן
Numbers 10:13,ויסעו בראשנה על פי יהוה ביד משה
Numbers 10:14,ויסע דגל מחנה בני יהודה בראשנה לצבאתם ועל צבאו נחשון בן עמינדב
Numbers 10:15,ועל צבא מטה בני יששכר נתנאל בן צוער
Numbers 10:16,ועל צבא מטה בני זבולן אליאב בן חלון
Numbers 10:17,והורד המשכן ונסעו בני גרשון ובני מררי נשאי המשכן
Numbers 10:18,ונסע דגל מחנה ראובן לצבאתם ועל צבאו אליצור בן שדיאור
Numbers 10:19,ועל צבא מטה בני שמעון שלמיאל בן צורי שדי
Numbers 10:20,ועל צבא מטה בני גד אליסף בן דעואל
Numbers 10:21,ונסעו הקהתים נשאי המקדש והקימו את המשכן עד באם
Numbers 10:22,ונסע דגל מחנה בני אפרים לצבאתם ועל צבאו אלישמע בן עמיהוד
Numbers 10:23,ועל צבא מטה בני מנשה גמליאל בן פדה צור
Numbers 10:24,ועל צבא מטה בני בנימן אבידן בן גדעוני
Numbers 10:25,ונסע דגל מחנה בני דן מאסף לכל המחנת לצבאתם ועל צבאו אחיעזר בן עמישדי
Numbers 10:26,ועל צבא מטה בני אשר פגעיאל בן עכרן
Numbers 10:27,ועל צבא מטה בני נפתלי אחירע בן עינן
Numbers 10:28,אלה מסעי בני ישראל לצבאתם ויסעו
Numbers 10:29,ויאמר משה לחבב בן רעואל המדיני חתן משה נסעים אנחנו אל המקום אשר אמר יהוה אתו אתן לכם לכה אתנו והטבנו לך כי יהוה דבר טוב על ישראל
Numbers 10:30,ויאמר אליו לא אלך כי אם אל ארצי ואל מולדתי אלך
Numbers 10:31,ויאמר אל נא תעזב אתנו כי על כן ידעת חנתנו במדבר והיית לנו לעינים
Numbers 10:32,והיה כי תלך עמנו והיה הטוב ההוא אשר ייטיב יהוה עמנו והטבנו לך
Numbers 10:33,ויסעו מהר יהוה דרך שלשת ימים וארון ברית יהוה נסע לפניהם דרך שלשת ימים לתור להם מנוחה
Numbers 10:34,וענן יהוה עליהם יומם בנסעם מן המחנה
Numbers 10:35,ויהי בנסע הארן ויאמר משה קומה יהוה ויפצו איביך וינסו משנאיך מפניך
Numbers 10:36,ובנחה יאמר שובה יהוה רבבות אלפי ישראל
Numbers 11:1,ויהי העם כמתאננים רע באזני יהוה וישמע יהוה ויחר אפו ותבער בם אש יהוה ותאכל בקצה המחנה
Numbers 11:2,ויצעק העם אל משה ויתפלל משה אל יהוה ותשקע האש
Numbers 11:3,ויקרא שם המקום ההוא תבערה כי בערה בם אש יהוה
Numbers 11:4,והאספסף אשר בקרבו התאוו תאוה וישבו ויבכו גם בני ישראל ויאמרו מי יאכלנו בשר
Numbers 11:5,זכרנו את הדגה אשר נאכל במצרים חנם את הקשאים ואת האבטחים ואת החציר ואת הבצלים ואת השומים
Numbers 11:6,ועתה נפשנו יבשה אין כל בלתי אל המן עינינו
Numbers 11:7,והמן כזרע גד הוא ועינו כעין הבדלח
Numbers 11:8,שטו העם ולקטו וטחנו ברחים או דכו במדכה ובשלו בפרור ועשו אתו עגות והיה טעמו כטעם לשד השמן
Numbers 11:9,וברדת הטל על המחנה לילה ירד המן עליו
Numbers 11:10,וישמע משה את העם בכה למשפחתיו איש לפתח אהלו ויחר אף יהוה מאד ובעיני משה רע
Numbers 11:11,ויאמר משה אל יהוה למה הרעת לעבדך ולמה לא מצתי חן בעיניך לשום את משא כל העם הזה עלי
Numbers 11:12,האנכי הריתי את כל העם הזה אם אנכי ילדתיהו כי תאמר אלי שאהו בחיקך כאשר ישא האמן את הינק על האדמה אשר נשבעת לאבתיו
Numbers 11:13,מאין לי בשר לתת לכל העם הזה כי יבכו עלי לאמר תנה לנו בשר ונאכלה
Numbers 11:14,לא אוכל אנכי לבדי לשאת את כל העם הזה כי כבד ממני
Numbers 11:15,ואם ככה את עשה לי הרגני נא הרג אם מצאתי חן בעיניך ואל אראה ברעתי
Numbers 11:16,ויאמר יהוה אל משה אספה לי שבעים איש מזקני ישראל אשר ידעת כי הם זקני העם ושטריו ולקחת אתם אל אהל מועד והתיצבו שם עמך
Numbers 11:17,וירדתי ודברתי עמך שם ואצלתי מן הרוח אשר עליך ושמתי עליהם ונשאו אתך במשא העם ולא תשא אתה לבדך
Numbers 11:18,ואל העם תאמר התקדשו למחר ואכלתם בשר כי בכיתם באזני יהוה לאמר מי יאכלנו בשר כי טוב לנו במצרים ונתן יהוה לכם בשר ואכלתם
Numbers 11:19,לא יום אחד תאכלון ולא יומים ולא חמשה ימים ולא עשרה ימים ולא עשרים יום
Numbers 11:20,עד חדש ימים עד אשר יצא מאפכם והיה לכם לזרא יען כי מאסתם את יהוה אשר בקרבכם ותבכו לפניו לאמר למה זה יצאנו ממצרים
Numbers 11:21,ויאמר משה שש מאות אלף רגלי העם אשר אנכי בקרבו ואתה אמרת בשר אתן להם ואכלו חדש ימים
Numbers 11:22,הצאן ובקר ישחט להם ומצא להם אם את כל דגי הים יאסף להם ומצא להם
Numbers 11:23,ויאמר יהוה אל משה היד יהוה תקצר עתה תראה היקרך דברי אם לא
Numbers 11:24,ויצא משה וידבר אל העם את דברי יהוה ויאסף שבעים איש מזקני העם ויעמד אתם סביבת האהל
Numbers 11:25,וירד יהוה בענן וידבר אליו ויאצל מן הרוח אשר עליו ויתן על שבעים איש הזקנים ויהי כנוח עליהם הרוח ויתנבאו ולא יספו
Numbers 11:26,וישארו שני אנשים במחנה שם האחד אלדד ושם השני מידד ותנח עליהם הרוח והמה בכתבים ולא יצאו האהלה ויתנבאו במחנה
Numbers 11:27,וירץ הנער ויגד למשה ויאמר אלדד ומידד מתנבאים במחנה
Numbers 11:28,ויען יהושע בן נון משרת משה מבחריו ויאמר אדני משה כלאם
Numbers 11:29,ויאמר לו משה המקנא אתה לי ומי יתן כל עם יהוה נביאים כי יתן יהוה את רוחו עליהם
Numbers 11:30,ויאסף משה אל המחנה הוא וזקני ישראל
Numbers 11:31,ורוח נסע מאת יהוה ויגז שלוים מן הים ויטש על המחנה כדרך יום כה וכדרך יום כה סביבות המחנה וכאמתים על פני הארץ
Numbers 11:32,ויקם העם כל היום ההוא וכל הלילה וכל יום המחרת ויאספו את השלו הממעיט אסף עשרה חמרים וישטחו להם שטוח סביבות המחנה
Numbers 11:33,הבשר עודנו בין שניהם טרם יכרת ואף יהוה חרה בעם ויך יהוה בעם מכה רבה מאד
Numbers 11:34,ויקרא את שם המקום ההוא קברות התאוה כי שם קברו את העם המתאוים
Numbers 11:35,מקברות התאוה נסעו העם חצרות ויהיו בחצרות
Numbers 12:1,ותדבר מרים ואהרן במשה על אדות האשה הכשית אשר לקח כי אשה כשית לקח
Numbers 12:2,ויאמרו הרק אך במשה דבר יהוה הלא גם בנו דבר וישמע יהוה
Numbers 12:3,והאיש משה ענו [עניו] מאד מכל האדם אשר על פני האדמה
Numbers 12:4,ויאמר יהוה פתאם אל משה ואל אהרן ואל מרים צאו שלשתכם אל אהל מועד ויצאו שלשתם
Numbers 12:5,וירד יהוה בעמוד ענן ויעמד פתח האהל ויקרא אהרן ומרים ויצאו שניהם
Numbers 12:6,ויאמר שמעו נא דברי אם יהיה נביאכם יהוה במראה אליו אתודע בחלום אדבר בו
Numbers 12:7,לא כן עבדי משה בכל ביתי נאמן הוא
Numbers 12:8,פה אל פה אדבר בו ומראה ולא בחידת ותמנת יהוה יביט ומדוע לא יראתם לדבר בעבדי במשה
Numbers 12:9,ויחר אף יהוה בם וילך
Numbers 12:10,והענן סר מעל האהל והנה מרים מצרעת כשלג ויפן אהרן אל מרים והנה מצרעת
Numbers 12:11,ויאמר אהרן אל משה בי אדני אל נא תשת עלינו חטאת אשר נואלנו ואשר חטאנו
Numbers 12:12,אל נא תהי כמת אשר בצאתו מרחם אמו ויאכל חצי בשרו
Numbers 12:13,ויצעק משה אל יהוה לאמר אל נא רפא נא לה
Numbers 12:14,ויאמר יהוה אל משה ואביה ירק ירק בפניה הלא תכלם שבעת ימים תסגר שבעת ימים מחוץ למחנה ואחר תאסף
Numbers 12:15,ותסגר מרים מחוץ למחנה שבעת ימים והעם לא נסע עד האסף מרים
Numbers 12:16,ואחר נסעו העם מחצרות ויחנו במדבר פארן
Numbers 13:1,וידבר יהוה אל משה לאמר
Numbers 13:2,שלח לך אנשים ויתרו את ארץ כנען אשר אני נתן לבני ישראל איש אחד איש אחד למטה אבתיו תשלחו כל נשיא בהם
Numbers 13:3,וישלח אתם משה ממדבר פארן על פי יהוה כלם אנשים ראשי בני ישראל המה
Numbers 13:4,ואלה שמותם למטה ראובן שמוע בן זכור
Numbers 13:5,למטה שמעון שפט בן חורי
Numbers 13:6,למטה יהודה כלב בן יפנה
Numbers 13:7,למטה יששכר יגאל בן יוסף
Numbers 13:8,למטה אפרים הושע בן נון
Numbers 13:9,למטה בנימן פלטי בן רפוא
Numbers 13:10,למטה זבולן גדיאל בן סודי
Numbers 13:11,למטה יוסף למטה מנשה גדי בן סוסי
Numbers 13:12,למטה דן עמיאל בן גמלי
Numbers 13:13,למטה אשר סתור בן מיכאל
Numbers 13:14,למטה נפתלי נחבי בן ופסי
Numbers 13:15,למטה גד גאואל בן מכי
Numbers 13:16,אלה שמות האנשים אשר שלח משה לתור את הארץ ויקרא משה להושע בן נון יהושע
Numbers 13:17,וישלח אתם משה לתור את ארץ כנען ויאמר אלהם עלו זה בנגב ועליתם את ההר
Numbers 13:18,וראיתם את הארץ מה הוא ואת העם הישב עליה החזק הוא הרפה המעט הוא אם רב
Numbers 13:19,ומה הארץ אשר הוא ישב בה הטובה הוא אם רעה ומה הערים אשר הוא יושב בהנה הבמחנים אם במבצרים
Numbers 13:20,ומה הארץ השמנה הוא אם רזה היש בה עץ אם אין והתחזקתם ולקחתם מפרי הארץ והימים ימי בכורי ענבים
Numbers 13:21,ויעלו ויתרו את הארץ ממדבר צן עד רחב לבא חמת
Numbers 13:22,ויעלו בנגב ויבא עד חברון ושם אחימן ששי ותלמי ילידי הענק וחברון שבע שנים נבנתה לפני צען מצרים
Numbers 13:23,ויבאו עד נחל אשכל ויכרתו משם זמורה ואשכול ענבים אחד וישאהו במוט בשנים ומן הרמנים ומן התאנים
Numbers 13:24,למקום ההוא קרא נחל אשכול על אדות האשכול אשר כרתו משם בני ישראל
Numbers 13:25,וישבו מתור הארץ מקץ ארבעים יום
Numbers 13:26,וילכו ויבאו אל משה ואל אהרן ואל כל עדת בני ישראל אל מדבר פארן קדשה וישיבו אותם דבר ואת כל העדה ויראום את פרי הארץ
Numbers 13:27,ויספרו לו ויאמרו באנו אל הארץ אשר שלחתנו וגם זבת חלב ודבש הוא וזה פריה
Numbers 13:28,אפס כי עז העם הישב בארץ והערים בצרות גדלת מאד וגם ילדי הענק ראינו שם
Numbers 13:29,עמלק יושב בארץ הנגב והחתי והיבוסי והאמרי יושב בהר והכנעני ישב על הים ועל יד הירדן
Numbers 13:30,ויהס כלב את העם אל משה ויאמר עלה נעלה וירשנו אתה כי יכול נוכל לה
Numbers 13:31,והאנשים אשר עלו עמו אמרו לא נוכל לעלות אל העם כי חזק הוא ממנו
Numbers 13:32,ויוציאו דבת הארץ אשר תרו אתה אל בני ישראל לאמר הארץ אשר עברנו בה לתור אתה ארץ אכלת יושביה הוא וכל העם אשר ראינו בתוכה אנשי מדות
Numbers 13:33,ושם ראינו את הנפילים בני ענק מן הנפלים ונהי בעינינו כחגבים וכן היינו בעיניהם
Numbers 14:1,ותשא כל העדה ויתנו את קולם ויבכו העם בלילה ההוא
Numbers 14:2,וילנו על משה ועל אהרן כל בני ישראל ויאמרו אלהם כל העדה לו מתנו בארץ מצרים או במדבר הזה לו מתנו
Numbers 14:3,ולמה יהוה מביא אתנו אל הארץ הזאת לנפל בחרב נשינו וטפנו יהיו לבז הלוא טוב לנו שוב מצרימה
Numbers 14:4,ויאמרו איש אל אחיו נתנה ראש ונשובה מצרימה
Numbers 14:5,ויפל משה ואהרן על פניהם לפני כל קהל עדת בני ישראל
Numbers 14:6,ויהושע בן נון וכלב בן יפנה מן התרים את הארץ קרעו בגדיהם
Numbers 14:7,ויאמרו אל כל עדת בני ישראל לאמר הארץ אשר עברנו בה לתור אתה טובה הארץ מאד מאד
Numbers 14:8,אם חפץ בנו יהוה והביא אתנו אל הארץ הזאת ונתנה לנו ארץ אשר הוא זבת חלב ודבש
Numbers 14:9,אך ביהוה אל תמרדו ואתם אל תיראו את עם הארץ כי לחמנו הם סר צלם מעליהם ויהוה אתנו אל תיראם
Numbers 14:10,ויאמרו כל העדה לרגום אתם באבנים וכבוד יהוה נראה באהל מועד אל כל בני ישראל
Numbers 14:11,ויאמר יהוה אל משה עד אנה ינאצני העם הזה ועד אנה לא יאמינו בי בכל האתות אשר עשיתי בקרבו
Numbers 14:12,אכנו בדבר ואורשנו ואעשה אתך לגוי גדול ועצום ממנו
Numbers 14:13,ויאמר משה אל יהוה ושמעו מצרים כי העלית בכחך את העם הזה מקרבו
Numbers 14:14,ואמרו אל יושב הארץ הזאת שמעו כי אתה יהוה בקרב העם הזה אשר עין בעין נראה אתה יהוה ועננך עמד עלהם ובעמד ענן אתה הלך לפניהם יומם ובעמוד אש לילה
Numbers 14:15,והמתה את העם הזה כאיש אחד ואמרו הגוים אשר שמעו את שמעך לאמר
Numbers 14:16,מבלתי יכלת יהוה להביא את העם הזה אל הארץ אשר נשבע להם וישחטם במדבר
Numbers 14:17,ועתה יגדל נא כח אדני כאשר דברת לאמר
Numbers 14:18,יהוה ארך אפים ורב חסד נשא עון ופשע ונקה לא ינקה פקד עון אבות על בנים על שלשים ועל רבעים
Numbers 14:19,סלח נא לעון העם הזה כגדל חסדך וכאשר נשאתה לעם הזה ממצרים ועד הנה
Numbers 14:20,ויאמר יהוה סלחתי כדברך
Numbers 14:21,ואולם חי אני וימלא כבוד יהוה את כל הארץ
Numbers 14:22,כי כל האנשים הראים את כבדי ואת אתתי אשר עשיתי במצרים ובמדבר וינסו אתי זה עשר פעמים ולא שמעו בקולי
Numbers 14:23,אם יראו את הארץ אשר נשבעתי לאבתם וכל מנאצי לא יראוה
Numbers 14:24,ועבדי כלב עקב היתה רוח אחרת עמו וימלא אחרי והביאתיו אל הארץ אשר בא שמה וזרעו יורשנה
Numbers 14:25,והעמלקי והכנעני יושב בעמק מחר פנו וסעו לכם המדבר דרך ים סוף
Numbers 14:26,וידבר יהוה אל משה ואל אהרן לאמר
Numbers 14:27,עד מתי לעדה הרעה הזאת אשר המה מלינים עלי את תלנות בני ישראל אשר המה מלינים עלי שמעתי
Numbers 14:28,אמר אלהם חי אני נאם יהוה אם לא כאשר דברתם באזני כן אעשה לכם
Numbers 14:29,במדבר הזה יפלו פגריכם וכל פקדיכם לכל מספרכם מבן עשרים שנה ומעלה אשר הלינתם עלי
Numbers 14:30,אם אתם תבאו אל הארץ אשר נשאתי את ידי לשכן אתכם בה כי אם כלב בן יפנה ויהושע בן נון
Numbers 14:31,וטפכם אשר אמרתם לבז יהיה והביאתי אתם וידעו את הארץ אשר מאסתם בה
Numbers 14:32,ופגריכם אתם יפלו במדבר הזה
Numbers 14:33,ובניכם יהיו רעים במדבר ארבעים שנה ונשאו את זנותיכם עד תם פגריכם במדבר
Numbers 14:34,במספר הימים אשר תרתם את הארץ ארבעים יום יום לשנה יום לשנה תשאו את עונתיכם ארבעים שנה וידעתם את תנואתי
Numbers 14:35,אני יהוה דברתי אם לא זאת אעשה לכל העדה הרעה הזאת הנועדים עלי במדבר הזה יתמו ושם ימתו
Numbers 14:36,והאנשים אשר שלח משה לתור את הארץ וישבו וילונו [וילינו] עליו את כל העדה להוציא דבה על הארץ
Numbers 14:37,וימתו האנשים מוצאי דבת הארץ רעה במגפה לפני יהוה
Numbers 14:38,ויהושע בן נון וכלב בן יפנה חיו מן האנשים ההם ההלכים לתור את הארץ
Numbers 14:39,וידבר משה את הדברים האלה אל כל בני ישראל ויתאבלו העם מאד
Numbers 14:40,וישכמו בבקר ויעלו אל ראש ההר לאמר הננו ועלינו אל המקום אשר אמר יהוה כי חטאנו
Numbers 14:41,ויאמר משה למה זה אתם עברים את פי יהוה והוא לא תצלח
Numbers 14:42,אל תעלו כי אין יהוה בקרבכם ולא תנגפו לפני איביכם
Numbers 14:43,כי העמלקי והכנעני שם לפניכם ונפלתם בחרב כי על כן שבתם מאחרי יהוה ולא יהיה יהוה עמכם
Numbers 14:44,ויעפלו לעלות אל ראש ההר וארון ברית יהוה ומשה לא משו מקרב המחנה
Numbers 14:45,וירד העמלקי והכנעני הישב בהר ההוא ויכום ויכתום עד החרמה
Numbers 15:1,וידבר יהוה אל משה לאמר
Numbers 15:2,דבר אל בני ישראל ואמרת אלהם כי תבאו אל ארץ מושבתיכם אשר אני נתן לכם
Numbers 15:3,ועשיתם אשה ליהוה עלה או זבח לפלא נדר או בנדבה או במעדיכם לעשות ריח ניחח ליהוה מן הבקר או מן הצאן
Numbers 15:4,והקריב המקריב קרבנו ליהוה מנחה סלת עשרון בלול ברבעית ההין שמן
Numbers 15:5,ויין לנסך רביעית ההין תעשה על העלה או לזבח לכבש האחד
Numbers 15:6,או לאיל תעשה מנחה סלת שני עשרנים בלולה בשמן שלשית ההין
Numbers 15:7,ויין לנסך שלשית ההין תקריב ריח ניחח ליהוה
Numbers 15:8,וכי תעשה בן בקר עלה או זבח לפלא נדר או שלמים ליהוה
Numbers 15:9,והקריב על בן הבקר מנחה סלת שלשה עשרנים בלול בשמן חצי ההין
Numbers 15:10,ויין תקריב לנסך חצי ההין אשה ריח ניחח ליהוה
Numbers 15:11,ככה יעשה לשור האחד או לאיל האחד או לשה בכבשים או בעזים
Numbers 15:12,כמספר אשר תעשו ככה תעשו לאחד כמספרם
Numbers 15:13,כל האזרח יעשה ככה את אלה להקריב אשה ריח ניחח ליהוה
Numbers 15:14,וכי יגור אתכם גר או אשר בתוככם לדרתיכם ועשה אשה ריח ניחח ליהוה כאשר תעשו כן יעשה
Numbers 15:15,הקהל חקה אחת לכם ולגר הגר חקת עולם לדרתיכם ככם כגר יהיה לפני יהוה
Numbers 15:16,תורה אחת ומשפט אחד יהיה לכם ולגר הגר אתכם
Numbers 15:17,וידבר יהוה אל משה לאמר
Numbers 15:18,דבר אל בני ישראל ואמרת אלהם בבאכם אל הארץ אשר אני מביא אתכם שמה
Numbers 15:19,והיה באכלכם מלחם הארץ תרימו תרומה ליהוה
Numbers 15:20,ראשית ערסתכם חלה תרימו תרומה כתרומת גרן כן תרימו אתה
Numbers 15:21,מראשית ערסתיכם תתנו ליהוה תרומה לדרתיכם
Numbers 15:22,וכי תשגו ולא תעשו את כל המצות האלה אשר דבר יהוה אל משה
Numbers 15:23,את כל אשר צוה יהוה אליכם ביד משה מן היום אשר צוה יהוה והלאה לדרתיכם
Numbers 15:24,והיה אם מעיני העדה נעשתה לשגגה ועשו כל העדה פר בן בקר אחד לעלה לריח ניחח ליהוה ומנחתו ונסכו כמשפט ושעיר עזים אחד לחטת
Numbers 15:25,וכפר הכהן על כל עדת בני ישראל ונסלח להם כי שגגה הוא והם הביאו את קרבנם אשה ליהוה וחטאתם לפני יהוה על שגגתם
Numbers 15:26,ונסלח לכל עדת בני ישראל ולגר הגר בתוכם כי לכל העם בשגגה
Numbers 15:27,ואם נפש אחת תחטא בשגגה והקריבה עז בת שנתה לחטאת
Numbers 15:28,וכפר הכהן על הנפש השגגת בחטאה בשגגה לפני יהוה לכפר עליו ונסלח לו
Numbers 15:29,האזרח בבני ישראל ולגר הגר בתוכם תורה אחת יהיה לכם לעשה בשגגה
Numbers 15:30,והנפש אשר תעשה ביד רמה מן האזרח ומן הגר את יהוה הוא מגדף ונכרתה הנפש ההוא מקרב עמה
Numbers 15:31,כי דבר יהוה בזה ואת מצותו הפר הכרת תכרת הנפש ההוא עונה בה
Numbers 15:32,ויהיו בני ישראל במדבר וימצאו איש מקשש עצים ביום השבת
Numbers 15:33,ויקריבו אתו המצאים אתו מקשש עצים אל משה ואל אהרן ואל כל העדה
Numbers 15:34,ויניחו אתו במשמר כי לא פרש מה יעשה לו
Numbers 15:35,ויאמר יהוה אל משה מות יומת האיש רגום אתו באבנים כל העדה מחוץ למחנה
Numbers 15:36,ויציאו אתו כל העדה אל מחוץ למחנה וירגמו אתו באבנים וימת כאשר צוה יהוה את משה
Numbers 15:37,ויאמר יהוה אל משה לאמר
Numbers 15:38,דבר אל בני ישראל ואמרת אלהם ועשו להם ציצת על כנפי בגדיהם לדרתם ונתנו על ציצת הכנף פתיל תכלת
Numbers 15:39,והיה לכם לציצת וראיתם אתו וזכרתם את כל מצות יהוה ועשיתם אתם ולא תתרו אחרי לבבכם ואחרי עיניכם אשר אתם זנים אחריהם
Numbers 15:40,למען תזכרו ועשיתם את כל מצותי והייתם קדשים לאלהיכם
Numbers 15:41,אני יהוה אלהיכם אשר הוצאתי אתכם מארץ מצרים להיות לכם לאלהים אני יהוה אלהיכם
Numbers 16:1,ויקח קרח בן יצהר בן קהת בן לוי ודתן ואבירם בני אליאב ואון בן פלת בני ראובן
Numbers 16:2,ויקמו לפני משה ואנשים מבני ישראל חמשים ומאתים נשיאי עדה קראי מועד אנשי שם
Numbers 16:3,ויקהלו על משה ועל אהרן ויאמרו אלהם רב לכם כי כל העדה כלם קדשים ובתוכם יהוה ומדוע תתנשאו על קהל יהוה
Numbers 16:4,וישמע משה ויפל על פניו
Numbers 16:5,וידבר אל קרח ואל כל עדתו לאמר בקר וידע יהוה את אשר לו ואת הקדוש והקריב אליו ואת אשר יבחר בו יקריב אליו
Numbers 16:6,זאת עשו קחו לכם מחתות קרח וכל עדתו
Numbers 16:7,ותנו בהן אש ושימו עליהן קטרת לפני יהוה מחר והיה האיש אשר יבחר יהוה הוא הקדוש רב לכם בני לוי
Numbers 16:8,ויאמר משה אל קרח שמעו נא בני לוי
Numbers 16:9,המעט מכם כי הבדיל אלהי ישראל אתכם מעדת ישראל להקריב אתכם אליו לעבד את עבדת משכן יהוה ולעמד לפני העדה לשרתם
Numbers 16:10,ויקרב אתך ואת כל אחיך בני לוי אתך ובקשתם גם כהנה
Numbers 16:11,לכן אתה וכל עדתך הנעדים על יהוה ואהרן מה הוא כי תלונו [תלינו] עליו
Numbers 16:12,וישלח משה לקרא לדתן ולאבירם בני אליאב ויאמרו לא נעלה
Numbers 16:13,המעט כי העליתנו מארץ זבת חלב ודבש להמיתנו במדבר כי תשתרר עלינו גם השתרר
Numbers 16:14,אף לא אל ארץ זבת חלב ודבש הביאתנו ותתן לנו נחלת שדה וכרם העיני האנשים ההם תנקר לא נעלה
Numbers 16:15,ויחר למשה מאד ויאמר אל יהוה אל תפן אל מנחתם לא חמור אחד מהם נשאתי ולא הרעתי את אחד מהם
Numbers 16:16,ויאמר משה אל קרח אתה וכל עדתך היו לפני יהוה אתה והם ואהרן מחר
Numbers 16:17,וקחו איש מחתתו ונתתם עליהם קטרת והקרבתם לפני יהוה איש מחתתו חמשים ומאתים מחתת ואתה ואהרן איש מחתתו
Numbers 16:18,ויקחו איש מחתתו ויתנו עליהם אש וישימו עליהם קטרת ויעמדו פתח אהל מועד ומשה ואהרן
Numbers 16:19,ויקהל עליהם קרח את כל העדה אל פתח אהל מועד וירא כבוד יהוה אל כל העדה
Numbers 16:20,וידבר יהוה אל משה ואל אהרן לאמר
Numbers 16:21,הבדלו מתוך העדה הזאת ואכלה אתם כרגע
Numbers 16:22,ויפלו על פניהם ויאמרו אל אלהי הרוחת לכל בשר האיש אחד יחטא ועל כל העדה תקצף
Numbers 16:23,וידבר יהוה אל משה לאמר
Numbers 16:24,דבר אל העדה לאמר העלו מסביב למשכן קרח דתן ואבירם
Numbers 16:25,ויקם משה וילך אל דתן ואבירם וילכו אחריו זקני ישראל
Numbers 16:26,וידבר אל העדה לאמר סורו נא מעל אהלי האנשים הרשעים האלה ואל תגעו בכל אשר להם פן תספו בכל חטאתם
Numbers 16:27,ויעלו מעל משכן קרח דתן ואבירם מסביב ודתן ואבירם יצאו נצבים פתח אהליהם ונשיהם ובניהם וטפם
Numbers 16:28,ויאמר משה בזאת תדעון כי יהוה שלחני לעשות את כל המעשים האלה כי לא מלבי
Numbers 16:29,אם כמות כל האדם ימתון אלה ופקדת כל האדם יפקד עליהם לא יהוה שלחני
Numbers 16:30,ואם בריאה יברא יהוה ופצתה האדמה את פיה ובלעה אתם ואת כל אשר להם וירדו חיים שאלה וידעתם כי נאצו האנשים האלה את יהוה
Numbers 16:31,ויהי ככלתו לדבר את כל הדברים האלה ותבקע האדמה אשר תחתיהם
Numbers 16:32,ותפתח הארץ את פיה ותבלע אתם ואת בתיהם ואת כל האדם אשר לקרח ואת כל הרכוש
Numbers 16:33,וירדו הם וכל אשר להם חיים שאלה ותכס עליהם הארץ ויאבדו מתוך הקהל
Numbers 16:34,וכל ישראל אשר סביבתיהם נסו לקלם כי אמרו פן תבלענו הארץ
Numbers 16:35,ואש יצאה מאת יהוה ותאכל את החמשים ומאתים איש מקריבי הקטרת
Numbers 17:1,וידבר יהוה אל משה לאמר
Numbers 17:2,אמר אל אלעזר בן אהרן הכהן וירם את המחתת מבין השרפה ואת האש זרה הלאה כי קדשו
Numbers 17:3,את מחתות החטאים האלה בנפשתם ועשו אתם רקעי פחים צפוי למזבח כי הקריבם לפני יהוה ויקדשו ויהיו לאות לבני ישראל
Numbers 17:4,ויקח אלעזר הכהן את מחתות הנחשת אשר הקריבו השרפים וירקעום צפוי למזבח
Numbers 17:5,זכרון לבני ישראל למען אשר לא יקרב איש זר אשר לא מזרע אהרן הוא להקטיר קטרת לפני יהוה ולא יהיה כקרח וכעדתו כאשר דבר יהוה ביד משה לו
Numbers 17:6,וילנו כל עדת בני ישראל ממחרת על משה ועל אהרן לאמר אתם המתם את עם יהוה
Numbers 17:7,ויהי בהקהל העדה על משה ועל אהרן ויפנו אל אהל מועד והנה כסהו הענן וירא כבוד יהוה
Numbers 17:8,ויבא משה ואהרן אל פני אהל מועד
Numbers 17:9,וידבר יהוה אל משה לאמר
Numbers 17:10,הרמו מתוך העדה הזאת ואכלה אתם כרגע ויפלו על פניהם
Numbers 17:11,ויאמר משה אל אהרן קח את המחתה ותן עליה אש מעל המזבח ושים קטרת והולך מהרה אל העדה וכפר עליהם כי יצא הקצף מלפני יהוה החל הנגף
Numbers 17:12,ויקח אהרן כאשר דבר משה וירץ אל תוך הקהל והנה החל הנגף בעם ויתן את הקטרת ויכפר על העם
Numbers 17:13,ויעמד בין המתים ובין החיים ותעצר המגפה
Numbers 17:14,ויהיו המתים במגפה ארבעה עשר אלף ושבע מאות מלבד המתים על דבר קרח
Numbers 17:15,וישב אהרן אל משה אל פתח אהל מועד והמגפה נעצרה
Numbers 17:16,וידבר יהוה אל משה לאמר
Numbers 17:17,דבר אל בני ישראל וקח מאתם מטה מטה לבית אב מאת כל נשיאהם לבית אבתם שנים עשר מטות איש את שמו תכתב על מטהו
Numbers 17:18,ואת שם אהרן תכתב על מטה לוי כי מטה אחד לראש בית אבותם
Numbers 17:19,והנחתם באהל מועד לפני העדות אשר אועד לכם שמה
Numbers 17:20,והיה האיש אשר אבחר בו מטהו יפרח והשכתי מעלי את תלנות בני ישראל אשר הם מלינם עליכם
Numbers 17:21,וידבר משה אל בני ישראל ויתנו אליו כל נשיאיהם מטה לנשיא אחד מטה לנשיא אחד לבית אבתם שנים עשר מטות ומטה אהרן בתוך מטותם
Numbers 17:22,וינח משה את המטת לפני יהוה באהל העדת
Numbers 17:23,ויהי ממחרת ויבא משה אל אהל העדות והנה פרח מטה אהרן לבית לוי ויצא פרח ויצץ ציץ ויגמל שקדים
Numbers 17:24,ויצא משה את כל המטת מלפני יהוה אל כל בני ישראל ויראו ויקחו איש מטהו
Numbers 17:25,ויאמר יהוה אל משה השב את מטה אהרן לפני העדות למשמרת לאות לבני מרי ותכל תלונתם מעלי ולא ימתו
Numbers 17:26,ויעש משה כאשר צוה יהוה אתו כן עשה
Numbers 17:27,ויאמרו בני ישראל אל משה לאמר הן גוענו אבדנו כלנו אבדנו
Numbers 17:28,כל הקרב הקרב אל משכן יהוה ימות האם תמנו לגוע
Numbers 18:1,ויאמר יהוה אל אהרן אתה ובניך ובית אביך אתך תשאו את עון המקדש ואתה ובניך אתך תשאו את עון כהנתכם
Numbers 18:2,וגם את אחיך מטה לוי שבט אביך הקרב אתך וילוו עליך וישרתוך ואתה ובניך אתך לפני אהל העדת
Numbers 18:3,ושמרו משמרתך ומשמרת כל האהל אך אל כלי הקדש ואל המזבח לא יקרבו ולא ימתו גם הם גם אתם
Numbers 18:4,ונלוו עליך ושמרו את משמרת אהל מועד לכל עבדת האהל וזר לא יקרב אליכם
Numbers 18:5,ושמרתם את משמרת הקדש ואת משמרת המזבח ולא יהיה עוד קצף על בני ישראל
Numbers 18:6,ואני הנה לקחתי את אחיכם הלוים מתוך בני ישראל לכם מתנה נתנים ליהוה לעבד את עבדת אהל מועד
Numbers 18:7,ואתה ובניך אתך תשמרו את כהנתכם לכל דבר המזבח ולמבית לפרכת ועבדתם עבדת מתנה אתן את כהנתכם והזר הקרב יומת
Numbers 18:8,וידבר יהוה אל אהרן ואני הנה נתתי לך את משמרת תרומתי לכל קדשי בני ישראל לך נתתים למשחה ולבניך לחק עולם
Numbers 18:9,זה יהיה לך מקדש הקדשים מן האש כל קרבנם לכל מנחתם ולכל חטאתם ולכל אשמם אשר ישיבו לי קדש קדשים לך הוא ולבניך
Numbers 18:10,בקדש הקדשים תאכלנו כל זכר יאכל אתו קדש יהיה לך
Numbers 18:11,וזה לך תרומת מתנם לכל תנופת בני ישראל לך נתתים ולבניך ולבנתיך אתך לחק עולם כל טהור בביתך יאכל אתו
Numbers 18:12,כל חלב יצהר וכל חלב תירוש ודגן ראשיתם אשר יתנו ליהוה לך נתתים
Numbers 18:13,בכורי כל אשר בארצם אשר יביאו ליהוה לך יהיה כל טהור בביתך יאכלנו
Numbers 18:14,כל חרם בישראל לך יהיה
Numbers 18:15,כל פטר רחם לכל בשר אשר יקריבו ליהוה באדם ובבהמה יהיה לך אך פדה תפדה את בכור האדם ואת בכור הבהמה הטמאה תפדה
Numbers 18:16,ופדויו מבן חדש תפדה בערכך כסף חמשת שקלים בשקל הקדש עשרים גרה הוא
Numbers 18:17,אך בכור שור או בכור כשב או בכור עז לא תפדה קדש הם את דמם תזרק על המזבח ואת חלבם תקטיר אשה לריח ניחח ליהוה
Numbers 18:18,ובשרם יהיה לך כחזה התנופה וכשוק הימין לך יהיה
Numbers 18:19,כל תרומת הקדשים אשר ירימו בני ישראל ליהוה נתתי לך ולבניך ולבנתיך אתך לחק עולם ברית מלח עולם הוא לפני יהוה לך ולזרעך אתך
Numbers 18:20,ויאמר יהוה אל אהרן בארצם לא תנחל וחלק לא יהיה לך בתוכם אני חלקך ונחלתך בתוך בני ישראל
Numbers 18:21,ולבני לוי הנה נתתי כל מעשר בישראל לנחלה חלף עבדתם אשר הם עבדים את עבדת אהל מועד
Numbers 18:22,ולא יקרבו עוד בני ישראל אל אהל מועד לשאת חטא למות
Numbers 18:23,ועבד הלוי הוא את עבדת אהל מועד והם ישאו עונם חקת עולם לדרתיכם ובתוך בני ישראל לא ינחלו נחלה
Numbers 18:24,כי את מעשר בני ישראל אשר ירימו ליהוה תרומה נתתי ללוים לנחלה על כן אמרתי להם בתוך בני ישראל לא ינחלו נחלה
Numbers 18:25,וידבר יהוה אל משה לאמר
Numbers 18:26,ואל הלוים תדבר ואמרת אלהם כי תקחו מאת בני ישראל את המעשר אשר נתתי לכם מאתם בנחלתכם והרמתם ממנו תרומת יהוה מעשר מן המעשר
Numbers 18:27,ונחשב לכם תרומתכם כדגן מן הגרן וכמלאה מן היקב
Numbers 18:28,כן תרימו גם אתם תרומת יהוה מכל מעשרתיכם אשר תקחו מאת בני ישראל ונתתם ממנו את תרומת יהוה לאהרן הכהן
Numbers 18:29,מכל מתנתיכם תרימו את כל תרומת יהוה מכל חלבו את מקדשו ממנו
Numbers 18:30,ואמרת אלהם בהרימכם את חלבו ממנו ונחשב ללוים כתבואת גרן וכתבואת יקב
Numbers 18:31,ואכלתם אתו בכל מקום אתם וביתכם כי שכר הוא לכם חלף עבדתכם באהל מועד
Numbers 18:32,ולא תשאו עליו חטא בהרימכם את חלבו ממנו ואת קדשי בני ישראל לא תחללו ולא תמותו
Numbers 19:1,וידבר יהוה אל משה ואל אהרן לאמר
Numbers 19:2,זאת חקת התורה אשר צוה יהוה לאמר דבר אל בני ישראל ויקחו אליך פרה אדמה תמימה אשר אין בה מום אשר לא עלה עליה על
Numbers 19:3,ונתתם אתה אל אלעזר הכהן והוציא אתה אל מחוץ למחנה ושחט אתה לפניו
Numbers 19:4,ולקח אלעזר הכהן מדמה באצבעו והזה אל נכח פני אהל מועד מדמה שבע פעמים
Numbers 19:5,ושרף את הפרה לעיניו את ערה ואת בשרה ואת דמה על פרשה ישרף
Numbers 19:6,ולקח הכהן עץ ארז ואזוב ושני תולעת והשליך אל תוך שרפת הפרה
Numbers 19:7,וכבס בגדיו הכהן ורחץ בשרו במים ואחר יבוא אל המחנה וטמא הכהן עד הערב
Numbers 19:8,והשרף אתה יכבס בגדיו במים ורחץ בשרו במים וטמא עד הערב
Numbers 19:9,ואסף איש טהור את אפר הפרה והניח מחוץ למחנה במקום טהור והיתה לעדת בני ישראל למשמרת למי נדה חטאת הוא
Numbers 19:10,וכבס האסף את אפר הפרה את בגדיו וטמא עד הערב והיתה לבני ישראל ולגר הגר בתוכם לחקת עולם
Numbers 19:11,הנגע במת לכל נפש אדם וטמא שבעת ימים
Numbers 19:12,הוא יתחטא בו ביום השלישי וביום השביעי יטהר ואם לא יתחטא ביום השלישי וביום השביעי לא יטהר
Numbers 19:13,כל הנגע במת בנפש האדם אשר ימות ולא יתחטא את משכן יהוה טמא ונכרתה הנפש ההוא מישראל כי מי נדה לא זרק עליו טמא יהיה עוד טמאתו בו
Numbers 19:14,זאת התורה אדם כי ימות באהל כל הבא אל האהל וכל אשר באהל יטמא שבעת ימים
Numbers 19:15,וכל כלי פתוח אשר אין צמיד פתיל עליו טמא הוא
Numbers 19:16,וכל אשר יגע על פני השדה בחלל חרב או במת או בעצם אדם או בקבר יטמא שבעת ימים
Numbers 19:17,ולקחו לטמא מעפר שרפת החטאת ונתן עליו מים חיים אל כלי
Numbers 19:18,ולקח אזוב וטבל במים איש טהור והזה על האהל ועל כל הכלים ועל הנפשות אשר היו שם ועל הנגע בעצם או בחלל או במת או בקבר
Numbers 19:19,והזה הטהר על הטמא ביום השלישי וביום השביעי וחטאו ביום השביעי וכבס בגדיו ורחץ במים וטהר בערב
Numbers 19:20,ואיש אשר יטמא ולא יתחטא ונכרתה הנפש ההוא מתוך הקהל כי את מקדש יהוה טמא מי נדה לא זרק עליו טמא הוא
Numbers 19:21,והיתה להם לחקת עולם ומזה מי הנדה יכבס בגדיו והנגע במי הנדה יטמא עד הערב
Numbers 19:22,וכל אשר יגע בו הטמא יטמא והנפש הנגעת תטמא עד הערב
Numbers 20:1,ויבאו בני ישראל כל העדה מדבר צן בחדש הראשון וישב העם בקדש ותמת שם מרים ותקבר שם
Numbers 20:2,ולא היה מים לעדה ויקהלו על משה ועל אהרן
Numbers 20:3,וירב העם עם משה ויאמרו לאמר ולו גוענו בגוע אחינו לפני יהוה
Numbers 20:4,ולמה הבאתם את קהל יהוה אל המדבר הזה למות שם אנחנו ובעירנו
Numbers 20:5,ולמה העליתנו ממצרים להביא אתנו אל המקום הרע הזה לא מקום זרע ותאנה וגפן ורמון ומים אין לשתות
Numbers 20:6,ויבא משה ואהרן מפני הקהל אל פתח אהל מועד ויפלו על פניהם וירא כבוד יהוה אליהם
Numbers 20:7,וידבר יהוה אל משה לאמר
Numbers 20:8,קח את המטה והקהל את העדה אתה ואהרן אחיך ודברתם אל הסלע לעיניהם ונתן מימיו והוצאת להם מים מן הסלע והשקית את העדה ואת בעירם
Numbers 20:9,ויקח משה את המטה מלפני יהוה כאשר צוהו
Numbers 20:10,ויקהלו משה ואהרן את הקהל אל פני הסלע ויאמר להם שמעו נא המרים המן הסלע הזה נוציא לכם מים
Numbers 20:11,וירם משה את ידו ויך את הסלע במטהו פעמים ויצאו מים רבים ותשת העדה ובעירם
Numbers 20:12,ויאמר יהוה אל משה ואל אהרן יען לא האמנתם בי להקדישני לעיני בני ישראל לכן לא תביאו את הקהל הזה אל הארץ אשר נתתי להם
Numbers 20:13,המה מי מריבה אשר רבו בני ישראל את יהוה ויקדש בם
Numbers 20:14,וישלח משה מלאכים מקדש אל מלך אדום כה אמר אחיך ישראל אתה ידעת את כל התלאה אשר מצאתנו
Numbers 20:15,וירדו אבתינו מצרימה ונשב במצרים ימים רבים וירעו לנו מצרים ולאבתינו
Numbers 20:16,ונצעק אל יהוה וישמע קלנו וישלח מלאך ויצאנו ממצרים והנה אנחנו בקדש עיר קצה גבולך
Numbers 20:17,נעברה נא בארצך לא נעבר בשדה ובכרם ולא נשתה מי באר דרך המלך נלך לא נטה ימין ושמאול עד אשר נעבר גבולך
Numbers 20:18,ויאמר אליו אדום לא תעבר בי פן בחרב אצא לקראתך
Numbers 20:19,ויאמרו אליו בני ישראל במסלה נעלה ואם מימיך נשתה אני ומקני ונתתי מכרם רק אין דבר ברגלי אעברה
Numbers 20:20,ויאמר לא תעבר ויצא אדום לקראתו בעם כבד וביד חזקה
Numbers 20:21,וימאן אדום נתן את ישראל עבר בגבלו ויט ישראל מעליו
Numbers 20:22,ויסעו מקדש ויבאו בני ישראל כל העדה הר ההר
Numbers 20:23,ויאמר יהוה אל משה ואל אהרן בהר ההר על גבול ארץ אדום לאמר
Numbers 20:24,יאסף אהרן אל עמיו כי לא יבא אל הארץ אשר נתתי לבני ישראל על אשר מריתם את פי למי מריבה
Numbers 20:25,קח את אהרן ואת אלעזר בנו והעל אתם הר ההר
Numbers 20:26,והפשט את אהרן את בגדיו והלבשתם את אלעזר בנו ואהרן יאסף ומת שם
Numbers 20:27,ויעש משה כאשר צוה יהוה ויעלו אל הר ההר לעיני כל העדה
Numbers 20:28,ויפשט משה את אהרן את בגדיו וילבש אתם את אלעזר בנו וימת אהרן שם בראש ההר וירד משה ואלעזר מן ההר
Numbers 20:29,ויראו כל העדה כי גוע אהרן ויבכו את אהרן שלשים יום כל בית ישראל
Numbers 21:1,וישמע הכנעני מלך ערד ישב הנגב כי בא ישראל דרך האתרים וילחם בישראל וישב ממנו שבי
Numbers 21:2,וידר ישראל נדר ליהוה ויאמר אם נתן תתן את העם הזה בידי והחרמתי את עריהם
Numbers 21:3,וישמע יהוה בקול ישראל ויתן את הכנעני ויחרם אתהם ואת עריהם ויקרא שם המקום חרמה
Numbers 21:4,ויסעו מהר ההר דרך ים סוף לסבב את ארץ אדום ותקצר נפש העם בדרך
Numbers 21:5,וידבר העם באלהים ובמשה למה העליתנו ממצרים למות במדבר כי אין לחם ואין מים ונפשנו קצה בלחם הקלקל
Numbers 21:6,וישלח יהוה בעם את הנחשים השרפים וינשכו את העם וימת עם רב מישראל
Numbers 21:7,ויבא העם אל משה ויאמרו חטאנו כי דברנו ביהוה ובך התפלל אל יהוה ויסר מעלינו את הנחש ויתפלל משה בעד העם
Numbers 21:8,ויאמר יהוה אל משה עשה לך שרף ושים אתו על נס והיה כל הנשוך וראה אתו וחי
Numbers 21:9,ויעש משה נחש נחשת וישמהו על הנס והיה אם נשך הנחש את איש והביט אל נחש הנחשת וחי
Numbers 21:10,ויסעו בני ישראל ויחנו באבת
Numbers 21:11,ויסעו מאבת ויחנו בעיי העברים במדבר אשר על פני מואב ממזרח השמש
Numbers 21:12,משם נסעו ויחנו בנחל זרד
Numbers 21:13,משם נסעו ויחנו מעבר ארנון אשר במדבר היצא מגבול האמרי כי ארנון גבול מואב בין מואב ובין האמרי
Numbers 21:14,על כן יאמר בספר מלחמת יהוה את והב בסופה ואת הנחלים ארנון
Numbers 21:15,ואשד הנחלים אשר נטה לשבת ער ונשען לגבול מואב
Numbers 21:16,ומשם בארה הוא הבאר אשר אמר יהוה למשה אסף את העם ואתנה להם מים
Numbers 21:17,אז ישיר ישראל את השירה הזאת עלי באר ענו לה
Numbers 21:18,באר חפרוה שרים כרוה נדיבי העם במחקק במשענתם וממדבר מתנה
Numbers 21:19,וממתנה נחליאל ומנחליאל במות
Numbers 21:20,ומבמות הגיא אשר בשדה מואב ראש הפסגה ונשקפה על פני הישימן
Numbers 21:21,וישלח ישראל מלאכים אל סיחן מלך האמרי לאמר
Numbers 21:22,אעברה בארצך לא נטה בשדה ובכרם לא נשתה מי באר בדרך המלך נלך עד אשר נעבר גבלך
Numbers 21:23,ולא נתן סיחן את ישראל עבר בגבלו ויאסף סיחן את כל עמו ויצא לקראת ישראל המדברה ויבא יהצה וילחם בישראל
Numbers 21:24,ויכהו ישראל לפי חרב ויירש את ארצו מארנן עד יבק עד בני עמון כי עז גבול בני עמון
Numbers 21:25,ויקח ישראל את כל הערים האלה וישב ישראל בכל ערי האמרי בחשבון ובכל בנתיה
Numbers 21:26,כי חשבון עיר סיחן מלך האמרי הוא והוא נלחם במלך מואב הראשון ויקח את כל ארצו מידו עד ארנן
Numbers 21:27,על כן יאמרו המשלים באו חשבון תבנה ותכונן עיר סיחון
Numbers 21:28,כי אש יצאה מחשבון להבה מקרית סיחן אכלה ער מואב בעלי במות ארנן
Numbers 21:29,אוי לך מואב אבדת עם כמוש נתן בניו פליטם ובנתיו בשבית למלך אמרי סיחון
Numbers 21:30,ונירם אבד חשבון עד דיבון ונשים עד נפח אשר עד מידבא
Numbers 21:31,וישב ישראל בארץ האמרי
Numbers 21:32,וישלח משה לרגל את יעזר וילכדו בנתיה ויירש [ויורש] את האמרי אשר שם
Numbers 21:33,ויפנו ויעלו דרך הבשן ויצא עוג מלך הבשן לקראתם הוא וכל עמו למלחמה אדרעי
Numbers 21:34,ויאמר יהוה אל משה אל תירא אתו כי בידך נתתי אתו ואת כל עמו ואת ארצו ועשית לו כאשר עשית לסיחן מלך האמרי אשר יושב בחשבון
Numbers 21:35,ויכו אתו ואת בניו ואת כל עמו עד בלתי השאיר לו שריד ויירשו את ארצו
Numbers 22:1,ויסעו בני ישראל ויחנו בערבות מואב מעבר לירדן ירחו
Numbers 22:2,וירא בלק בן צפור את כל אשר עשה ישראל לאמרי
Numbers 22:3,ויגר מואב מפני העם מאד כי רב הוא ויקץ מואב מפני בני ישראל
Numbers 22:4,ויאמר מואב אל זקני מדין עתה ילחכו הקהל את כל סביבתינו כלחך השור את ירק השדה ובלק בן צפור מלך למואב בעת ההוא
Numbers 22:5,וישלח מלאכים אל בלעם בן בעור פתורה אשר על הנהר ארץ בני עמו לקרא לו לאמר הנה עם יצא ממצרים הנה כסה את עין הארץ והוא ישב ממלי
Numbers 22:6,ועתה לכה נא ארה לי את העם הזה כי עצום הוא ממני אולי אוכל נכה בו ואגרשנו מן הארץ כי ידעתי את אשר תברך מברך ואשר תאר יואר
Numbers 22:7,וילכו זקני מואב וזקני מדין וקסמים בידם ויבאו אל בלעם וידברו אליו דברי בלק
Numbers 22:8,ויאמר אליהם לינו פה הלילה והשבתי אתכם דבר כאשר ידבר יהוה אלי וישבו שרי מואב עם בלעם
Numbers 22:9,ויבא אלהים אל בלעם ויאמר מי האנשים האלה עמך
Numbers 22:10,ויאמר בלעם אל האלהים בלק בן צפר מלך מואב שלח אלי
Numbers 22:11,הנה העם היצא ממצרים ויכס את עין הארץ עתה לכה קבה לי אתו אולי אוכל להלחם בו וגרשתיו
Numbers 22:12,ויאמר אלהים אל בלעם לא תלך עמהם לא תאר את העם כי ברוך הוא
Numbers 22:13,ויקם בלעם בבקר ויאמר אל שרי בלק לכו אל ארצכם כי מאן יהוה לתתי להלך עמכם
Numbers 22:14,ויקומו שרי מואב ויבאו אל בלק ויאמרו מאן בלעם הלך עמנו
Numbers 22:15,ויסף עוד בלק שלח שרים רבים ונכבדים מאלה
Numbers 22:16,ויבאו אל בלעם ויאמרו לו כה אמר בלק בן צפור אל נא תמנע מהלך אלי
Numbers 22:17,כי כבד אכבדך מאד וכל אשר תאמר אלי אעשה ולכה נא קבה לי את העם הזה
Numbers 22:18,ויען בלעם ויאמר אל עבדי בלק אם יתן לי בלק מלא ביתו כסף וזהב לא אוכל לעבר את פי יהוה אלהי לעשות קטנה או גדולה
Numbers 22:19,ועתה שבו נא בזה גם אתם הלילה ואדעה מה יסף יהוה דבר עמי
Numbers 22:20,ויבא אלהים אל בלעם לילה ויאמר לו אם לקרא לך באו האנשים קום לך אתם ואך את הדבר אשר אדבר אליך אתו תעשה
Numbers 22:21,ויקם בלעם בבקר ויחבש את אתנו וילך עם שרי מואב
Numbers 22:22,ויחר אף אלהים כי הולך הוא ויתיצב מלאך יהוה בדרך לשטן לו והוא רכב על אתנו ושני נעריו עמו
Numbers 22:23,ותרא האתון את מלאך יהוה נצב בדרך וחרבו שלופה בידו ותט האתון מן הדרך ותלך בשדה ויך בלעם את האתון להטתה הדרך
Numbers 22:24,ויעמד מלאך יהוה במשעול הכרמים גדר מזה וגדר מזה
Numbers 22:25,ותרא האתון את מלאך יהוה ותלחץ אל הקיר ותלחץ את רגל בלעם אל הקיר ויסף להכתה
Numbers 22:26,ויוסף מלאך יהוה עבור ויעמד במקום צר אשר אין דרך לנטות ימין ושמאול
Numbers 22:27,ותרא האתון את מלאך יהוה ותרבץ תחת בלעם ויחר אף בלעם ויך את האתון במקל
Numbers 22:28,ויפתח יהוה את פי האתון ותאמר לבלעם מה עשיתי לך כי הכיתני זה שלש רגלים
Numbers 22:29,ויאמר בלעם לאתון כי התעללת בי לו יש חרב בידי כי עתה הרגתיך
Numbers 22:30,ותאמר האתון אל בלעם הלוא אנכי אתנך אשר רכבת עלי מעודך עד היום הזה ההסכן הסכנתי לעשות לך כה ויאמר לא
Numbers 22:31,ויגל יהוה את עיני בלעם וירא את מלאך יהוה נצב בדרך וחרבו שלפה בידו ויקד וישתחו לאפיו
Numbers 22:32,ויאמר אליו מלאך יהוה על מה הכית את אתנך זה שלוש רגלים הנה אנכי יצאתי לשטן כי ירט הדרך לנגדי
Numbers 22:33,ותראני האתון ותט לפני זה שלש רגלים אולי נטתה מפני כי עתה גם אתכה הרגתי ואותה החייתי
Numbers 22:34,ויאמר בלעם אל מלאך יהוה חטאתי כי לא ידעתי כי אתה נצב לקראתי בדרך ועתה אם רע בעיניך אשובה לי
Numbers 22:35,ויאמר מלאך יהוה אל בלעם לך עם האנשים ואפס את הדבר אשר אדבר אליך אתו תדבר וילך בלעם עם שרי בלק
Numbers 22:36,וישמע בלק כי בא בלעם ויצא לקראתו אל עיר מואב אשר על גבול ארנן אשר בקצה הגבול
Numbers 22:37,ויאמר בלק אל בלעם הלא שלח שלחתי אליך לקרא לך למה לא הלכת אלי האמנם לא אוכל כבדך
Numbers 22:38,ויאמר בלעם אל בלק הנה באתי אליך עתה היכול אוכל דבר מאומה הדבר אשר ישים אלהים בפי אתו אדבר
Numbers 22:39,וילך בלעם עם בלק ויבאו קרית חצות
Numbers 22:40,ויזבח בלק בקר וצאן וישלח לבלעם ולשרים אשר אתו
Numbers 22:41,ויהי בבקר ויקח בלק את בלעם ויעלהו במות בעל וירא משם קצה העם
Numbers 23:1,ויאמר בלעם אל בלק בנה לי בזה שבעה מזבחת והכן לי בזה שבעה פרים ושבעה אילים
Numbers 23:2,ויעש בלק כאשר דבר בלעם ויעל בלק ובלעם פר ואיל במזבח
Numbers 23:3,ויאמר בלעם לבלק התיצב על עלתך ואלכה אולי יקרה יהוה לקראתי ודבר מה יראני והגדתי לך וילך שפי
Numbers 23:4,ויקר אלהים אל בלעם ויאמר אליו את שבעת המזבחת ערכתי ואעל פר ואיל במזבח
Numbers 23:5,וישם יהוה דבר בפי בלעם ויאמר שוב אל בלק וכה תדבר
Numbers 23:6,וישב אליו והנה נצב על עלתו הוא וכל שרי מואב
Numbers 23:7,וישא משלו ויאמר מן ארם ינחני בלק מלך מואב מהררי קדם לכה ארה לי יעקב ולכה זעמה ישראל
Numbers 23:8,מה אקב לא קבה אל ומה אזעם לא זעם יהוה
Numbers 23:9,כי מראש צרים אראנו ומגבעות אשורנו הן עם לבדד ישכן ובגוים לא יתחשב
Numbers 23:10,מי מנה עפר יעקב ומספר את רבע ישראל תמת נפשי מות ישרים ותהי אחריתי כמהו
Numbers 23:11,ויאמר בלק אל בלעם מה עשית לי לקב איבי לקחתיך והנה ברכת ברך
Numbers 23:12,ויען ויאמר הלא את אשר ישים יהוה בפי אתו אשמר לדבר
Numbers 23:13,ויאמר אליו בלק לך [לכה ] נא אתי אל מקום אחר אשר תראנו משם אפס קצהו תראה וכלו לא תראה וקבנו לי משם
Numbers 23:14,ויקחהו שדה צפים אל ראש הפסגה ויבן שבעה מזבחת ויעל פר ואיל במזבח
Numbers 23:15,ויאמר אל בלק התיצב כה על עלתך ואנכי אקרה כה
Numbers 23:16,ויקר יהוה אל בלעם וישם דבר בפיו ויאמר שוב אל בלק וכה תדבר
Numbers 23:17,ויבא אליו והנו נצב על עלתו ושרי מואב אתו ויאמר לו בלק מה דבר יהוה
Numbers 23:18,וישא משלו ויאמר קום בלק ושמע האזינה עדי בנו צפר
Numbers 23:19,לא איש אל ויכזב ובן אדם ויתנחם ההוא אמר ולא יעשה ודבר ולא יקימנה
Numbers 23:20,הנה ברך לקחתי וברך ולא אשיבנה
Numbers 23:21,לא הביט און ביעקב ולא ראה עמל בישראל יהוה אלהיו עמו ותרועת מלך בו
Numbers 23:22,אל מוציאם ממצרים כתועפת ראם לו
Numbers 23:23,כי לא נחש ביעקב ולא קסם בישראל כעת יאמר ליעקב ולישראל מה פעל אל
Numbers 23:24,הן עם כלביא יקום וכארי יתנשא לא ישכב עד יאכל טרף ודם חללים ישתה
Numbers 23:25,ויאמר בלק אל בלעם גם קב לא תקבנו גם ברך לא תברכנו
Numbers 23:26,ויען בלעם ויאמר אל בלק הלא דברתי אליך לאמר כל אשר ידבר יהוה אתו אעשה
Numbers 23:27,ויאמר בלק אל בלעם לכה נא אקחך אל מקום אחר אולי יישר בעיני האלהים וקבתו לי משם
Numbers 23:28,ויקח בלק את בלעם ראש הפעור הנשקף על פני הישימן
Numbers 23:29,ויאמר בלעם אל בלק בנה לי בזה שבעה מזבחת והכן לי בזה שבעה פרים ושבעה אילים
Numbers 23:30,ויעש בלק כאשר אמר בלעם ויעל פר ואיל במזבח
Numbers 24:1,וירא בלעם כי טוב בעיני יהוה לברך את ישראל ולא הלך כפעם בפעם לקראת נחשים וישת אל המדבר פניו
Numbers 24:2,וישא בלעם את עיניו וירא את ישראל שכן לשבטיו ותהי עליו רוח אלהים
Numbers 24:3,וישא משלו ויאמר נאם בלעם בנו בער ונאם הגבר שתם העין
Numbers 24:4,נאם שמע אמרי אל אשר מחזה שדי יחזה נפל וגלוי עינים
Numbers 24:5,מה טבו אהליך יעקב משכנתיך ישראל
Numbers 24:6,כנחלים נטיו כגנת עלי נהר כאהלים נטע יהוה כארזים עלי מים
Numbers 24:7,יזל מים מדליו וזרעו במים רבים וירם מאגג מלכו ותנשא מלכתו
Numbers 24:8,אל מוציאו ממצרים כתועפת ראם לו יאכל גוים צריו ועצמתיהם יגרם וחציו ימחץ
Numbers 24:9,כרע שכב כארי וכלביא מי יקימנו מברכיך ברוך וארריך ארור
Numbers 24:10,ויחר אף בלק אל בלעם ויספק את כפיו ויאמר בלק אל בלעם לקב איבי קראתיך והנה ברכת ברך זה שלש פעמים
Numbers 24:11,ועתה ברח לך אל מקומך אמרתי כבד אכבדך והנה מנעך יהוה מכבוד
Numbers 24:12,ויאמר בלעם אל בלק הלא גם אל מלאכיך אשר שלחת אלי דברתי לאמר
Numbers 24:13,אם יתן לי בלק מלא ביתו כסף וזהב לא אוכל לעבר את פי יהוה לעשות טובה או רעה מלבי אשר ידבר יהוה אתו אדבר
Numbers 24:14,ועתה הנני הולך לעמי לכה איעצך אשר יעשה העם הזה לעמך באחרית הימים
Numbers 24:15,וישא משלו ויאמר נאם בלעם בנו בער ונאם הגבר שתם העין
Numbers 24:16,נאם שמע אמרי אל וידע דעת עליון מחזה שדי יחזה נפל וגלוי עינים
Numbers 24:17,אראנו ולא עתה אשורנו ולא קרוב דרך כוכב מיעקב וקם שבט מישראל ומחץ פאתי מואב וקרקר כל בני שת
Numbers 24:18,והיה אדום ירשה והיה ירשה שעיר איביו וישראל עשה חיל
Numbers 24:19,וירד מיעקב והאביד שריד מעיר
Numbers 24:20,וירא את עמלק וישא משלו ויאמר ראשית גוים עמלק ואחריתו עדי אבד
Numbers 24:21,וירא את הקיני וישא משלו ויאמר איתן מושבך ושים בסלע קנך
Numbers 24:22,כי אם יהיה לבער קין עד מה אשור תשבך
Numbers 24:23,וישא משלו ויאמר אוי מי יחיה משמו אל
Numbers 24:24,וצים מיד כתים וענו אשור וענו עבר וגם הוא עדי אבד
Numbers 24:25,ויקם בלעם וילך וישב למקמו וגם בלק הלך לדרכו
Numbers 25:1,וישב ישראל בשטים ויחל העם לזנות אל בנות מואב
Numbers 25:2,ותקראן לעם לזבחי אלהיהן ויאכל העם וישתחוו לאלהיהן
Numbers 25:3,ויצמד ישראל לבעל פעור ויחר אף יהוה בישראל
Numbers 25:4,ויאמר יהוה אל משה קח את כל ראשי העם והוקע אותם ליהוה נגד השמש וישב חרון אף יהוה מישראל
Numbers 25:5,ויאמר משה אל שפטי ישראל הרגו איש אנשיו הנצמדים לבעל פעור
Numbers 25:6,והנה איש מבני ישראל בא ויקרב אל אחיו את המדינית לעיני משה ולעיני כל עדת בני ישראל והמה בכים פתח אהל מועד
Numbers 25:7,וירא פינחס בן אלעזר בן אהרן הכהן ויקם מתוך העדה ויקח רמח בידו
Numbers 25:8,ויבא אחר איש ישראל אל הקבה וידקר את שניהם את איש ישראל ואת האשה אל קבתה ותעצר המגפה מעל בני ישראל
Numbers 25:9,ויהיו המתים במגפה ארבעה ועשרים אלף
Numbers 25:10,וידבר יהוה אל משה לאמר
Numbers 25:11,פינחס בן אלעזר בן אהרן הכהן השיב את חמתי מעל בני ישראל בקנאו את קנאתי בתוכם ולא כליתי את בני ישראל בקנאתי
Numbers 25:12,לכן אמר הנני נתן לו את בריתי שלום
Numbers 25:13,והיתה לו ולזרעו אחריו ברית כהנת עולם תחת אשר קנא לאלהיו ויכפר על בני ישראל
Numbers 25:14,ושם איש ישראל המכה אשר הכה את המדינית זמרי בן סלוא נשיא בית אב לשמעני
Numbers 25:15,ושם האשה המכה המדינית כזבי בת צור ראש אמות בית אב במדין הוא
Numbers 25:16,וידבר יהוה אל משה לאמר
Numbers 25:17,צרור את המדינים והכיתם אותם
Numbers 25:18,כי צררים הם לכם בנכליהם אשר נכלו לכם על דבר פעור ועל דבר כזבי בת נשיא מדין אחתם המכה ביום המגפה על דבר פעור
Numbers 26:1,ויהי אחרי המגפה ויאמר יהוה אל משה ואל אלעזר בן אהרן הכהן לאמר
Numbers 26:2,שאו את ראש כל עדת בני ישראל מבן עשרים שנה ומעלה לבית אבתם כל יצא צבא בישראל
Numbers 26:3,וידבר משה ואלעזר הכהן אתם בערבת מואב על ירדן ירחו לאמר
Numbers 26:4,מבן עשרים שנה ומעלה כאשר צוה יהוה את משה ובני ישראל היצאים מארץ מצרים
Numbers 26:5,ראובן בכור ישראל בני ראובן חנוך משפחת החנכי לפלוא משפחת הפלאי
Numbers 26:6,לחצרן משפחת החצרוני לכרמי משפחת הכרמי
Numbers 26:7,אלה משפחת הראובני ויהיו פקדיהם שלשה וארבעים אלף ושבע מאות ושלשים
Numbers 26:8,ובני פלוא אליאב
Numbers 26:9,ובני אליאב נמואל ודתן ואבירם הוא דתן ואבירם קרואי [קריאי] העדה אשר הצו על משה ועל אהרן בעדת קרח בהצתם על יהוה
Numbers 26:10,ותפתח הארץ את פיה ותבלע אתם ואת קרח במות העדה באכל האש את חמשים ומאתים איש ויהיו לנס
Numbers 26:11,ובני קרח לא מתו
Numbers 26:12,בני שמעון למשפחתם לנמואל משפחת הנמואלי לימין משפחת הימיני ליכין משפחת היכיני
Numbers 26:13,לזרח משפחת הזרחי לשאול משפחת השאולי
Numbers 26:14,אלה משפחת השמעני שנים ועשרים אלף ומאתים
Numbers 26:15,בני גד למשפחתם לצפון משפחת הצפוני לחגי משפחת החגי לשוני משפחת השוני
Numbers 26:16,לאזני משפחת האזני לערי משפחת הערי
Numbers 26:17,לארוד משפחת הארודי לאראלי משפחת האראלי
Numbers 26:18,אלה משפחת בני גד לפקדיהם ארבעים אלף וחמש מאות
Numbers 26:19,בני יהודה ער ואונן וימת ער ואונן בארץ כנען
Numbers 26:20,ויהיו בני יהודה למשפחתם לשלה משפחת השלני לפרץ משפחת הפרצי לזרח משפחת הזרחי
Numbers 26:21,ויהיו בני פרץ לחצרן משפחת החצרני לחמול משפחת החמולי
Numbers 26:22,אלה משפחת יהודה לפקדיהם ששה ושבעים אלף וחמש מאות
Numbers 26:23,בני יששכר למשפחתם תולע משפחת התולעי לפוה משפחת הפוני
Numbers 26:24,לישוב משפחת הישובי לשמרן משפחת השמרני
Numbers 26:25,אלה משפחת יששכר לפקדיהם ארבעה וששים אלף ושלש מאות
Numbers 26:26,בני זבולן למשפחתם לסרד משפחת הסרדי לאלון משפחת האלני ליחלאל משפחת היחלאלי
Numbers 26:27,אלה משפחת הזבולני לפקדיהם ששים אלף וחמש מאות
Numbers 26:28,בני יוסף למשפחתם מנשה ואפרים
Numbers 26:29,בני מנשה למכיר משפחת המכירי ומכיר הוליד את גלעד לגלעד משפחת הגלעדי
Numbers 26:30,אלה בני גלעד איעזר משפחת האיעזרי לחלק משפחת החלקי
Numbers 26:31,ואשריאל משפחת האשראלי ושכם משפחת השכמי
Numbers 26:32,ושמידע משפחת השמידעי וחפר משפחת החפרי
Numbers 26:33,וצלפחד בן חפר לא היו לו בנים כי אם בנות ושם בנות צלפחד מחלה ונעה חגלה מלכה ותרצה
Numbers 26:34,אלה משפחת מנשה ופקדיהם שנים וחמשים אלף ושבע מאות
Numbers 26:35,אלה בני אפרים למשפחתם לשותלח משפחת השתלחי לבכר משפחת הבכרי לתחן משפחת התחני
Numbers 26:36,ואלה בני שותלח לערן משפחת הערני
Numbers 26:37,אלה משפחת בני אפרים לפקדיהם שנים ושלשים אלף וחמש מאות אלה בני יוסף למשפחתם
Numbers 26:38,בני בנימן למשפחתם לבלע משפחת הבלעי לאשבל משפחת האשבלי לאחירם משפחת האחירמי
Numbers 26:39,לשפופם משפחת השופמי לחופם משפחת החופמי
Numbers 26:40,ויהיו בני בלע ארד ונעמן משפחת הארדי לנעמן משפחת הנעמי
Numbers 26:41,אלה בני בנימן למשפחתם ופקדיהם חמשה וארבעים אלף ושש מאות
Numbers 26:42,אלה בני דן למשפחתם לשוחם משפחת השוחמי אלה משפחת דן למשפחתם
Numbers 26:43,כל משפחת השוחמי לפקדיהם ארבעה וששים אלף וארבע מאות
Numbers 26:44,בני אשר למשפחתם לימנה משפחת הימנה לישוי משפחת הישוי לבריעה משפחת הבריעי
Numbers 26:45,לבני בריעה לחבר משפחת החברי למלכיאל משפחת המלכיאלי
Numbers 26:46,ושם בת אשר שרח
Numbers 26:47,אלה משפחת בני אשר לפקדיהם שלשה וחמשים אלף וארבע מאות
Numbers 26:48,בני נפתלי למשפחתם ליחצאל משפחת היחצאלי לגוני משפחת הגוני
Numbers 26:49,ליצר משפחת היצרי לשלם משפחת השלמי
Numbers 26:50,אלה משפחת נפתלי למשפחתם ופקדיהם חמשה וארבעים אלף וארבע מאות
Numbers 26:51,אלה פקודי בני ישראל שש מאות אלף ואלף שבע מאות ושלשים
Numbers 26:52,וידבר יהוה אל משה לאמר
Numbers 26:53,לאלה תחלק הארץ בנחלה במספר שמות
Numbers 26:54,לרב תרבה נחלתו ולמעט תמעיט נחלתו איש לפי פקדיו יתן נחלתו
Numbers 26:55,אך בגורל יחלק את הארץ לשמות מטות אבתם ינחלו
Numbers 26:56,על פי הגורל תחלק נחלתו בין רב למעט
Numbers 26:57,ואלה פקודי הלוי למשפחתם לגרשון משפחת הגרשני לקהת משפחת הקהתי למררי משפחת המררי
Numbers 26:58,אלה משפחת לוי משפחת הלבני משפחת החברני משפחת המחלי משפחת המושי משפחת הקרחי וקהת הולד את עמרם
Numbers 26:59,ושם אשת עמרם יוכבד בת לוי אשר ילדה אתה ללוי במצרים ותלד לעמרם את אהרן ואת משה ואת מרים אחתם
Numbers 26:60,ויולד לאהרן את נדב ואת אביהוא את אלעזר ואת איתמר
Numbers 26:61,וימת נדב ואביהוא בהקריבם אש זרה לפני יהוה
Numbers 26:62,ויהיו פקדיהם שלשה ועשרים אלף כל זכר מבן חדש ומעלה כי לא התפקדו בתוך בני ישראל כי לא נתן להם נחלה בתוך בני ישראל
Numbers 26:63,אלה פקודי משה ואלעזר הכהן אשר פקדו את בני ישראל בערבת מואב על ירדן ירחו
Numbers 26:64,ובאלה לא היה איש מפקודי משה ואהרן הכהן אשר פקדו את בני ישראל במדבר סיני
Numbers 26:65,כי אמר יהוה להם מות ימתו במדבר ולא נותר מהם איש כי אם כלב בן יפנה ויהושע בן נון
Numbers 27:1,ותקרבנה בנות צלפחד בן חפר בן גלעד בן מכיר בן מנשה למשפחת מנשה בן יוסף ואלה שמות בנתיו מחלה נעה וחגלה ומלכה ותרצה
Numbers 27:2,ותעמדנה לפני משה ולפני אלעזר הכהן ולפני הנשיאם וכל העדה פתח אהל מועד לאמר
Numbers 27:3,אבינו מת במדבר והוא לא היה בתוך העדה הנועדים על יהוה בעדת קרח כי בחטאו מת ובנים לא היו לו
Numbers 27:4,למה יגרע שם אבינו מתוך משפחתו כי אין לו בן תנה לנו אחזה בתוך אחי אבינו
Numbers 27:5,ויקרב משה את משפטן לפני יהוה
Numbers 27:6,ויאמר יהוה אל משה לאמר
Numbers 27:7,כן בנות צלפחד דברת נתן תתן להם אחזת נחלה בתוך אחי אביהם והעברת את נחלת אביהן להן
Numbers 27:8,ואל בני ישראל תדבר לאמר איש כי ימות ובן אין לו והעברתם את נחלתו לבתו
Numbers 27:9,ואם אין לו בת ונתתם את נחלתו לאחיו
Numbers 27:10,ואם אין לו אחים ונתתם את נחלתו לאחי אביו
Numbers 27:11,ואם אין אחים לאביו ונתתם את נחלתו לשארו הקרב אליו ממשפחתו וירש אתה והיתה לבני ישראל לחקת משפט כאשר צוה יהוה את משה
Numbers 27:12,ויאמר יהוה אל משה עלה אל הר העברים הזה וראה את הארץ אשר נתתי לבני ישראל
Numbers 27:13,וראיתה אתה ונאספת אל עמיך גם אתה כאשר נאסף אהרן אחיך
Numbers 27:14,כאשר מריתם פי במדבר צן במריבת העדה להקדישני במים לעיניהם הם מי מריבת קדש מדבר צן
Numbers 27:15,וידבר משה אל יהוה לאמר
Numbers 27:16,יפקד יהוה אלהי הרוחת לכל בשר איש על העדה
Numbers 27:17,אשר יצא לפניהם ואשר יבא לפניהם ואשר יוציאם ואשר יביאם ולא תהיה עדת יהוה כצאן אשר אין להם רעה
Numbers 27:18,ויאמר יהוה אל משה קח לך את יהושע בן נון איש אשר רוח בו וסמכת את ידך עליו
Numbers 27:19,והעמדת אתו לפני אלעזר הכהן ולפני כל העדה וצויתה אתו לעיניהם
Numbers 27:20,ונתתה מהודך עליו למען ישמעו כל עדת בני ישראל
Numbers 27:21,ולפני אלעזר הכהן יעמד ושאל לו במשפט האורים לפני יהוה על פיו יצאו ועל פיו יבאו הוא וכל בני ישראל אתו וכל העדה
Numbers 27:22,ויעש משה כאשר צוה יהוה אתו ויקח את יהושע ויעמדהו לפני אלעזר הכהן ולפני כל העדה
Numbers 27:23,ויסמך את ידיו עליו ויצוהו כאשר דבר יהוה ביד משה
Numbers 28:1,וידבר יהוה אל משה לאמר
Numbers 28:2,צו את בני ישראל ואמרת אלהם את קרבני לחמי לאשי ריח ניחחי תשמרו להקריב לי במועדו
Numbers 28:3,ואמרת להם זה האשה אשר תקריבו ליהוה כבשים בני שנה תמימם שנים ליום עלה תמיד
Numbers 28:4,את הכבש אחד תעשה בבקר ואת הכבש השני תעשה בין הערבים
Numbers 28:5,ועשירית האיפה סלת למנחה בלולה בשמן כתית רביעת ההין
Numbers 28:6,עלת תמיד העשיה בהר סיני לריח ניחח אשה ליהוה
Numbers 28:7,ונסכו רביעת ההין לכבש האחד בקדש הסך נסך שכר ליהוה
Numbers 28:8,ואת הכבש השני תעשה בין הערבים כמנחת הבקר וכנסכו תעשה אשה ריח ניחח ליהוה
Numbers 28:9,וביום השבת שני כבשים בני שנה תמימם ושני עשרנים סלת מנחה בלולה בשמן ונסכו
Numbers 28:10,עלת שבת בשבתו על עלת התמיד ונסכה
Numbers 28:11,ובראשי חדשיכם תקריבו עלה ליהוה פרים בני בקר שנים ואיל אחד כבשים בני שנה שבעה תמימם
Numbers 28:12,ושלשה עשרנים סלת מנחה בלולה בשמן לפר האחד ושני עשרנים סלת מנחה בלולה בשמן לאיל האחד
Numbers 28:13,ועשרן עשרון סלת מנחה בלולה בשמן לכבש האחד עלה ריח ניחח אשה ליהוה
Numbers 28:14,ונסכיהם חצי ההין יהיה לפר ושלישת ההין לאיל ורביעת ההין לכבש יין זאת עלת חדש בחדשו לחדשי השנה
Numbers 28:15,ושעיר עזים אחד לחטאת ליהוה על עלת התמיד יעשה ונסכו
Numbers 28:16,ובחדש הראשון בארבעה עשר יום לחדש פסח ליהוה
Numbers 28:17,ובחמשה עשר יום לחדש הזה חג שבעת ימים מצות יאכל
Numbers 28:18,ביום הראשון מקרא קדש כל מלאכת עבדה לא תעשו
Numbers 28:19,והקרבתם אשה עלה ליהוה פרים בני בקר שנים ואיל אחד ושבעה כבשים בני שנה תמימם יהיו לכם
Numbers 28:20,ומנחתם סלת בלולה בשמן שלשה עשרנים לפר ושני עשרנים לאיל תעשו
Numbers 28:21,עשרון עשרון תעשה לכבש האחד לשבעת הכבשים
Numbers 28:22,ושעיר חטאת אחד לכפר עליכם
Numbers 28:23,מלבד עלת הבקר אשר לעלת התמיד תעשו את אלה
Numbers 28:24,כאלה תעשו ליום שבעת ימים לחם אשה ריח ניחח ליהוה על עולת התמיד יעשה ונסכו
Numbers 28:25,וביום השביעי מקרא קדש יהיה לכם כל מלאכת עבדה לא תעשו
Numbers 28:26,וביום הבכורים בהקריבכם מנחה חדשה ליהוה בשבעתיכם מקרא קדש יהיה לכם כל מלאכת עבדה לא תעשו
Numbers 28:27,והקרבתם עולה לריח ניחח ליהוה פרים בני בקר שנים איל אחד שבעה כבשים בני שנה
Numbers 28:28,ומנחתם סלת בלולה בשמן שלשה עשרנים לפר האחד שני עשרנים לאיל האחד
Numbers 28:29,עשרון עשרון לכבש האחד לשבעת הכבשים
Numbers 28:30,שעיר עזים אחד לכפר עליכם
Numbers 28:31,מלבד עלת התמיד ומנחתו תעשו תמימם יהיו לכם ונסכיהם
Numbers 29:1,ובחדש השביעי באחד לחדש מקרא קדש יהיה לכם כל מלאכת עבדה לא תעשו יום תרועה יהיה לכם
Numbers 29:2,ועשיתם עלה לריח ניחח ליהוה פר בן בקר אחד איל אחד כבשים בני שנה שבעה תמימם
Numbers 29:3,ומנחתם סלת בלולה בשמן שלשה עשרנים לפר שני עשרנים לאיל
Numbers 29:4,ועשרון אחד לכבש האחד לשבעת הכבשים
Numbers 29:5,ושעיר עזים אחד חטאת לכפר עליכם
Numbers 29:6,מלבד עלת החדש ומנחתה ועלת התמיד ומנחתה ונסכיהם כמשפטם לריח ניחח אשה ליהוה
Numbers 29:7,ובעשור לחדש השביעי הזה מקרא קדש יהיה לכם ועניתם את נפשתיכם כל מלאכה לא תעשו
Numbers 29:8,והקרבתם עלה ליהוה ריח ניחח פר בן בקר אחד איל אחד כבשים בני שנה שבעה תמימם יהיו לכם
Numbers 29:9,ומנחתם סלת בלולה בשמן שלשה עשרנים לפר שני עשרנים לאיל האחד
Numbers 29:10,עשרון עשרון לכבש האחד לשבעת הכבשים
Numbers 29:11,שעיר עזים אחד חטאת מלבד חטאת הכפרים ועלת התמיד ומנחתה ונסכיהם
Numbers 29:12,ובחמשה עשר יום לחדש השביעי מקרא קדש יהיה לכם כל מלאכת עבדה לא תעשו וחגתם חג ליהוה שבעת ימים
Numbers 29:13,והקרבתם עלה אשה ריח ניחח ליהוה פרים בני בקר שלשה עשר אילם שנים כבשים בני שנה ארבעה עשר תמימם יהיו
Numbers 29:14,ומנחתם סלת בלולה בשמן שלשה עשרנים לפר האחד לשלשה עשר פרים שני עשרנים לאיל האחד לשני האילם
Numbers 29:15,ועשרון עשרון לכבש האחד לארבעה עשר כבשים
Numbers 29:16,ושעיר עזים אחד חטאת מלבד עלת התמיד מנחתה ונסכה
Numbers 29:17,וביום השני פרים בני בקר שנים עשר אילם שנים כבשים בני שנה ארבעה עשר תמימם
Numbers 29:18,ומנחתם ונסכיהם לפרים לאילם ולכבשים במספרם כמשפט
Numbers 29:19,ושעיר עזים אחד חטאת מלבד עלת התמיד ומנחתה ונסכיהם
Numbers 29:20,וביום השלישי פרים עשתי עשר אילם שנים כבשים בני שנה ארבעה עשר תמימם
Numbers 29:21,ומנחתם ונסכיהם לפרים לאילם ולכבשים במספרם כמשפט
Numbers 29:22,ושעיר חטאת אחד מלבד עלת התמיד ומנחתה ונסכה
Numbers 29:23,וביום הרביעי פרים עשרה אילם שנים כבשים בני שנה ארבעה עשר תמימם
Numbers 29:24,מנחתם ונסכיהם לפרים לאילם ולכבשים במספרם כמשפט
Numbers 29:25,ושעיר עזים אחד חטאת מלבד עלת התמיד מנחתה ונסכה
Numbers 29:26,וביום החמישי פרים תשעה אילם שנים כבשים בני שנה ארבעה עשר תמימם
Numbers 29:27,ומנחתם ונסכיהם לפרים לאילם ולכבשים במספרם כמשפט
Numbers 29:28,ושעיר חטאת אחד מלבד עלת התמיד ומנחתה ונסכה
Numbers 29:29,וביום הששי פרים שמנה אילם שנים כבשים בני שנה ארבעה עשר תמימם
Numbers 29:30,ומנחתם ונסכיהם לפרים לאילם ולכבשים במספרם כמשפט
Numbers 29:31,ושעיר חטאת אחד מלבד עלת התמיד מנחתה ונסכיה
Numbers 29:32,וביום השביעי פרים שבעה אילם שנים כבשים בני שנה ארבעה עשר תמימם
Numbers 29:33,ומנחתם ונסכהם לפרים לאילם ולכבשים במספרם כמשפטם
Numbers 29:34,ושעיר חטאת אחד מלבד עלת התמיד מנחתה ונסכה
Numbers 29:35,ביום השמיני עצרת תהיה לכם כל מלאכת עבדה לא תעשו
Numbers 29:36,והקרבתם עלה אשה ריח ניחח ליהוה פר אחד איל אחד כבשים בני שנה שבעה תמימם
Numbers 29:37,מנחתם ונסכיהם לפר לאיל ולכבשים במספרם כמשפט
Numbers 29:38,ושעיר חטאת אחד מלבד עלת התמיד ומנחתה ונסכה
Numbers 29:39,אלה תעשו ליהוה במועדיכם לבד מנדריכם ונדבתיכם לעלתיכם ולמנחתיכם ולנסכיכם ולשלמיכם
Numbers 30:1,ויאמר משה אל בני ישראל ככל אשר צוה יהוה את משה
Numbers 30:2,וידבר משה אל ראשי המטות לבני ישראל לאמר זה הדבר אשר צוה יהוה
Numbers 30:3,איש כי ידר נדר ליהוה או השבע שבעה לאסר אסר על נפשו לא יחל דברו ככל היצא מפיו יעשה
Numbers 30:4,ואשה כי תדר נדר ליהוה ואסרה אסר בבית אביה בנעריה
Numbers 30:5,ושמע אביה את נדרה ואסרה אשר אסרה על נפשה והחריש לה אביה וקמו כל נדריה וכל אסר אשר אסרה על נפשה יקום
Numbers 30:6,ואם הניא אביה אתה ביום שמעו כל נדריה ואסריה אשר אסרה על נפשה לא יקום ויהוה יסלח לה כי הניא אביה אתה
Numbers 30:7,ואם היו תהיה לאיש ונדריה עליה או מבטא שפתיה אשר אסרה על נפשה
Numbers 30:8,ושמע אישה ביום שמעו והחריש לה וקמו נדריה ואסרה אשר אסרה על נפשה יקמו
Numbers 30:9,ואם ביום שמע אישה יניא אותה והפר את נדרה אשר עליה ואת מבטא שפתיה אשר אסרה על נפשה ויהוה יסלח לה
Numbers 30:10,ונדר אלמנה וגרושה כל אשר אסרה על נפשה יקום עליה
Numbers 30:11,ואם בית אישה נדרה או אסרה אסר על נפשה בשבעה
Numbers 30:12,ושמע אישה והחרש לה לא הניא אתה וקמו כל נדריה וכל אסר אשר אסרה על נפשה יקום
Numbers 30:13,ואם הפר יפר אתם אישה ביום שמעו כל מוצא שפתיה לנדריה ולאסר נפשה לא יקום אישה הפרם ויהוה יסלח לה
Numbers 30:14,כל נדר וכל שבעת אסר לענת נפש אישה יקימנו ואישה יפרנו
Numbers 30:15,ואם החרש יחריש לה אישה מיום אל יום והקים את כל נדריה או את כל אסריה אשר עליה הקים אתם כי החרש לה ביום שמעו
Numbers 30:16,ואם הפר יפר אתם אחרי שמעו ונשא את עונה
Numbers 30:17,אלה החקים אשר צוה יהוה את משה בין איש לאשתו בין אב לבתו בנעריה בית אביה
Numbers 31:1,וידבר יהוה אל משה לאמר
Numbers 31:2,נקם נקמת בני ישראל מאת המדינים אחר תאסף אל עמיך
Numbers 31:3,וידבר משה אל העם לאמר החלצו מאתכם אנשים לצבא ויהיו על מדין לתת נקמת יהוה במדין
Numbers 31:4,אלף למטה אלף למטה לכל מטות ישראל תשלחו לצבא
Numbers 31:5,וימסרו מאלפי ישראל אלף למטה שנים עשר אלף חלוצי צבא
Numbers 31:6,וישלח אתם משה אלף למטה לצבא אתם ואת פינחס בן אלעזר הכהן לצבא וכלי הקדש וחצצרות התרועה בידו
Numbers 31:7,ויצבאו על מדין כאשר צוה יהוה את משה ויהרגו כל זכר
Numbers 31:8,ואת מלכי מדין הרגו על חלליהם את אוי ואת רקם ואת צור ואת חור ואת רבע חמשת מלכי מדין ואת בלעם בן בעור הרגו בחרב
Numbers 31:9,וישבו בני ישראל את נשי מדין ואת טפם ואת כל בהמתם ואת כל מקנהם ואת כל חילם בזזו
Numbers 31:10,ואת כל עריהם במושבתם ואת כל טירתם שרפו באש
Numbers 31:11,ויקחו את כל השלל ואת כל המלקוח באדם ובבהמה
Numbers 31:12,ויבאו אל משה ואל אלעזר הכהן ואל עדת בני ישראל את השבי ואת המלקוח ואת השלל אל המחנה אל ערבת מואב אשר על ירדן ירחו
Numbers 31:13,ויצאו משה ואלעזר הכהן וכל נשיאי העדה לקראתם אל מחוץ למחנה
Numbers 31:14,ויקצף משה על פקודי החיל שרי האלפים ושרי המאות הבאים מצבא המלחמה
Numbers 31:15,ויאמר אליהם משה החייתם כל נקבה
Numbers 31:16,הן הנה היו לבני ישראל בדבר בלעם למסר מעל ביהוה על דבר פעור ותהי המגפה בעדת יהוה
Numbers 31:17,ועתה הרגו כל זכר בטף וכל אשה ידעת איש למשכב זכר הרגו
Numbers 31:18,וכל הטף בנשים אשר לא ידעו משכב זכר החיו לכם
Numbers 31:19,ואתם חנו מחוץ למחנה שבעת ימים כל הרג נפש וכל נגע בחלל תתחטאו ביום השלישי וביום השביעי אתם ושביכם
Numbers 31:20,וכל בגד וכל כלי עור וכל מעשה עזים וכל כלי עץ תתחטאו
Numbers 31:21,ויאמר אלעזר הכהן אל אנשי הצבא הבאים למלחמה זאת חקת התורה אשר צוה יהוה את משה
Numbers 31:22,אך את הזהב ואת הכסף את הנחשת את הברזל את הבדיל ואת העפרת
Numbers 31:23,כל דבר אשר יבא באש תעבירו באש וטהר אך במי נדה יתחטא וכל אשר לא יבא באש תעבירו במים
Numbers 31:24,וכבסתם בגדיכם ביום השביעי וטהרתם ואחר תבאו אל המחנה
Numbers 31:25,ויאמר יהוה אל משה לאמר
Numbers 31:26,שא את ראש מלקוח השבי באדם ובבהמה אתה ואלעזר הכהן וראשי אבות העדה
Numbers 31:27,וחצית את המלקוח בין תפשי המלחמה היצאים לצבא ובין כל העדה
Numbers 31:28,והרמת מכס ליהוה מאת אנשי המלחמה היצאים לצבא אחד נפש מחמש המאות מן האדם ומן הבקר ומן החמרים ומן הצאן
Numbers 31:29,ממחציתם תקחו ונתתה לאלעזר הכהן תרומת יהוה
Numbers 31:30,וממחצת בני ישראל תקח אחד אחז מן החמשים מן האדם מן הבקר מן החמרים ומן הצאן מכל הבהמה ונתתה אתם ללוים שמרי משמרת משכן יהוה
Numbers 31:31,ויעש משה ואלעזר הכהן כאשר צוה יהוה את משה
Numbers 31:32,ויהי המלקוח יתר הבז אשר בזזו עם הצבא צאן שש מאות אלף ושבעים אלף וחמשת אלפים
Numbers 31:33,ובקר שנים ושבעים אלף
Numbers 31:34,וחמרים אחד וששים אלף
Numbers 31:35,ונפש אדם מן הנשים אשר לא ידעו משכב זכר כל נפש שנים ושלשים אלף
Numbers 31:36,ותהי המחצה חלק היצאים בצבא מספר הצאן שלש מאות אלף ושלשים אלף ושבעת אלפים וחמש מאות
Numbers 31:37,ויהי המכס ליהוה מן הצאן שש מאות חמש ושבעים
Numbers 31:38,והבקר ששה ושלשים אלף ומכסם ליהוה שנים ושבעים
Numbers 31:39,וחמרים שלשים אלף וחמש מאות ומכסם ליהוה אחד וששים
Numbers 31:40,ונפש אדם ששה עשר אלף ומכסם ליהוה שנים ושלשים נפש
Numbers 31:41,ויתן משה את מכס תרומת יהוה לאלעזר הכהן כאשר צוה יהוה את משה
Numbers 31:42,וממחצית בני ישראל אשר חצה משה מן האנשים הצבאים
Numbers 31:43,ותהי מחצת העדה מן הצאן שלש מאות אלף ושלשים אלף שבעת אלפים וחמש מאות
Numbers 31:44,ובקר ששה ושלשים אלף
Numbers 31:45,וחמרים שלשים אלף וחמש מאות
Numbers 31:46,ונפש אדם ששה עשר אלף
Numbers 31:47,ויקח משה ממחצת בני ישראל את האחז אחד מן החמשים מן האדם ומן הבהמה ויתן אתם ללוים שמרי משמרת משכן יהוה כאשר צוה יהוה את משה
Numbers 31:48,ויקרבו אל משה הפקדים אשר לאלפי הצבא שרי האלפים ושרי המאות
Numbers 31:49,ויאמרו אל משה עבדיך נשאו את ראש אנשי המלחמה אשר בידנו ולא נפקד ממנו איש
Numbers 31:50,ונקרב את קרבן יהוה איש אשר מצא כלי זהב אצעדה וצמיד טבעת עגיל וכומז לכפר על נפשתינו לפני יהוה
Numbers 31:51,ויקח משה ואלעזר הכהן את הזהב מאתם כל כלי מעשה
Numbers 31:52,ויהי כל זהב התרומה אשר הרימו ליהוה ששה עשר אלף שבע מאות וחמשים שקל מאת שרי האלפים ומאת שרי המאות
Numbers 31:53,אנשי הצבא בזזו איש לו
Numbers 31:54,ויקח משה ואלעזר הכהן את הזהב מאת שרי האלפים והמאות ויבאו אתו אל אהל מועד זכרון לבני ישראל לפני יהוה
Numbers 32:1,ומקנה רב היה לבני ראובן ולבני גד עצום מאד ויראו את ארץ יעזר ואת ארץ גלעד והנה המקום מקום מקנה
Numbers 32:2,ויבאו בני גד ובני ראובן ויאמרו אל משה ואל אלעזר הכהן ואל נשיאי העדה לאמר
Numbers 32:3,עטרות ודיבן ויעזר ונמרה וחשבון ואלעלה ושבם ונבו ובען
Numbers 32:4,הארץ אשר הכה יהוה לפני עדת ישראל ארץ מקנה הוא ולעבדיך מקנה
Numbers 32:5,ויאמרו אם מצאנו חן בעיניך יתן את הארץ הזאת לעבדיך לאחזה אל תעברנו את הירדן
Numbers 32:6,ויאמר משה לבני גד ולבני ראובן האחיכם יבאו למלחמה ואתם תשבו פה
Numbers 32:7,ולמה תנואון [תניאון] את לב בני ישראל מעבר אל הארץ אשר נתן להם יהוה
Numbers 32:8,כה עשו אבתיכם בשלחי אתם מקדש ברנע לראות את הארץ
Numbers 32:9,ויעלו עד נחל אשכול ויראו את הארץ ויניאו את לב בני ישראל לבלתי בא אל הארץ אשר נתן להם יהוה
Numbers 32:10,ויחר אף יהוה ביום ההוא וישבע לאמר
Numbers 32:11,אם יראו האנשים העלים ממצרים מבן עשרים שנה ומעלה את האדמה אשר נשבעתי לאברהם ליצחק וליעקב כי לא מלאו אחרי
Numbers 32:12,בלתי כלב בן יפנה הקנזי ויהושע בן נון כי מלאו אחרי יהוה
Numbers 32:13,ויחר אף יהוה בישראל וינעם במדבר ארבעים שנה עד תם כל הדור העשה הרע בעיני יהוה
Numbers 32:14,והנה קמתם תחת אבתיכם תרבות אנשים חטאים לספות עוד על חרון אף יהוה אל ישראל
Numbers 32:15,כי תשובן מאחריו ויסף עוד להניחו במדבר ושחתם לכל העם הזה
Numbers 32:16,ויגשו אליו ויאמרו גדרת צאן נבנה למקננו פה וערים לטפנו
Numbers 32:17,ואנחנו נחלץ חשים לפני בני ישראל עד אשר אם הביאנם אל מקומם וישב טפנו בערי המבצר מפני ישבי הארץ
Numbers 32:18,לא נשוב אל בתינו עד התנחל בני ישראל איש נחלתו
Numbers 32:19,כי לא ננחל אתם מעבר לירדן והלאה כי באה נחלתנו אלינו מעבר הירדן מזרחה
Numbers 32:20,ויאמר אליהם משה אם תעשון את הדבר הזה אם תחלצו לפני יהוה למלחמה
Numbers 32:21,ועבר לכם כל חלוץ את הירדן לפני יהוה עד הורישו את איביו מפניו
Numbers 32:22,ונכבשה הארץ לפני יהוה ואחר תשבו והייתם נקיים מיהוה ומישראל והיתה הארץ הזאת לכם לאחזה לפני יהוה
Numbers 32:23,ואם לא תעשון כן הנה חטאתם ליהוה ודעו חטאתכם אשר תמצא אתכם
Numbers 32:24,בנו לכם ערים לטפכם וגדרת לצנאכם והיצא מפיכם תעשו
Numbers 32:25,ויאמר בני גד ובני ראובן אל משה לאמר עבדיך יעשו כאשר אדני מצוה
Numbers 32:26,טפנו נשינו מקננו וכל בהמתנו יהיו שם בערי הגלעד
Numbers 32:27,ועבדיך יעברו כל חלוץ צבא לפני יהוה למלחמה כאשר אדני דבר
Numbers 32:28,ויצו להם משה את אלעזר הכהן ואת יהושע בן נון ואת ראשי אבות המטות לבני ישראל
Numbers 32:29,ויאמר משה אלהם אם יעברו בני גד ובני ראובן אתכם את הירדן כל חלוץ למלחמה לפני יהוה ונכבשה הארץ לפניכם ונתתם להם את ארץ הגלעד לאחזה
Numbers 32:30,ואם לא יעברו חלוצים אתכם ונאחזו בתככם בארץ כנען
Numbers 32:31,ויענו בני גד ובני ראובן לאמר את אשר דבר יהוה אל עבדיך כן נעשה
Numbers 32:32,נחנו נעבר חלוצים לפני יהוה ארץ כנען ואתנו אחזת נחלתנו מעבר לירדן
Numbers 32:33,ויתן להם משה לבני גד ולבני ראובן ולחצי שבט מנשה בן יוסף את ממלכת סיחן מלך האמרי ואת ממלכת עוג מלך הבשן הארץ לעריה בגבלת ערי הארץ סביב
Numbers 32:34,ויבנו בני גד את דיבן ואת עטרת ואת ערער
Numbers 32:35,ואת עטרת שופן ואת יעזר ויגבהה
Numbers 32:36,ואת בית נמרה ואת בית הרן ערי מבצר וגדרת צאן
Numbers 32:37,ובני ראובן בנו את חשבון ואת אלעלא ואת קריתים
Numbers 32:38,ואת נבו ואת בעל מעון מוסבת שם ואת שבמה ויקראו בשמת את שמות הערים אשר בנו
Numbers 32:39,וילכו בני מכיר בן מנשה גלעדה וילכדה ויורש את האמרי אשר בה
Numbers 32:40,ויתן משה את הגלעד למכיר בן מנשה וישב בה
Numbers 32:41,ויאיר בן מנשה הלך וילכד את חותיהם ויקרא אתהן חות יאיר
Numbers 32:42,ונבח הלך וילכד את קנת ואת בנתיה ויקרא לה נבח בשמו
Numbers 33:1,אלה מסעי בני ישראל אשר יצאו מארץ מצרים לצבאתם ביד משה ואהרן
Numbers 33:2,ויכתב משה את מוצאיהם למסעיהם על פי יהוה ואלה מסעיהם למוצאיהם
Numbers 33:3,ויסעו מרעמסס בחדש הראשון בחמשה עשר יום לחדש הראשון ממחרת הפסח יצאו בני ישראל ביד רמה לעיני כל מצרים
Numbers 33:4,ומצרים מקברים את אשר הכה יהוה בהם כל בכור ובאלהיהם עשה יהוה שפטים
Numbers 33:5,ויסעו בני ישראל מרעמסס ויחנו בסכת
Numbers 33:6,ויסעו מסכת ויחנו באתם אשר בקצה המדבר
Numbers 33:7,ויסעו מאתם וישב על פי החירת אשר על פני בעל צפון ויחנו לפני מגדל
Numbers 33:8,ויסעו מפני החירת ויעברו בתוך הים המדברה וילכו דרך שלשת ימים במדבר אתם ויחנו במרה
Numbers 33:9,ויסעו ממרה ויבאו אילמה ובאילם שתים עשרה עינת מים ושבעים תמרים ויחנו שם
Numbers 33:10,ויסעו מאילם ויחנו על ים סוף
Numbers 33:11,ויסעו מים סוף ויחנו במדבר סין
Numbers 33:12,ויסעו ממדבר סין ויחנו בדפקה
Numbers 33:13,ויסעו מדפקה ויחנו באלוש
Numbers 33:14,ויסעו מאלוש ויחנו ברפידם ולא היה שם מים לעם לשתות
Numbers 33:15,ויסעו מרפידם ויחנו במדבר סיני
Numbers 33:16,ויסעו ממדבר סיני ויחנו בקברת התאוה
Numbers 33:17,ויסעו מקברת התאוה ויחנו בחצרת
Numbers 33:18,ויסעו מחצרת ויחנו ברתמה
Numbers 33:19,ויסעו מרתמה ויחנו ברמן פרץ
Numbers 33:20,ויסעו מרמן פרץ ויחנו בלבנה
Numbers 33:21,ויסעו מלבנה ויחנו ברסה
Numbers 33:22,ויסעו מרסה ויחנו בקהלתה
Numbers 33:23,ויסעו מקהלתה ויחנו בהר שפר
Numbers 33:24,ויסעו מהר שפר ויחנו בחרדה
Numbers 33:25,ויסעו מחרדה ויחנו במקהלת
Numbers 33:26,ויסעו ממקהלת ויחנו בתחת
Numbers 33:27,ויסעו מתחת ויחנו בתרח
Numbers 33:28,ויסעו מתרח ויחנו במתקה
Numbers 33:29,ויסעו ממתקה ויחנו בחשמנה
Numbers 33:30,ויסעו מחשמנה ויחנו במסרות
Numbers 33:31,ויסעו ממסרות ויחנו בבני יעקן
Numbers 33:32,ויסעו מבני יעקן ויחנו בחר הגדגד
Numbers 33:33,ויסעו מחר הגדגד ויחנו ביטבתה
Numbers 33:34,ויסעו מיטבתה ויחנו בעברנה
Numbers 33:35,ויסעו מעברנה ויחנו בעציון גבר
Numbers 33:36,ויסעו מעציון גבר ויחנו במדבר צן הוא קדש
Numbers 33:37,ויסעו מקדש ויחנו בהר ההר בקצה ארץ אדום
Numbers 33:38,ויעל אהרן הכהן אל הר ההר על פי יהוה וימת שם בשנת הארבעים לצאת בני ישראל מארץ מצרים בחדש החמישי באחד לחדש
Numbers 33:39,ואהרן בן שלש ועשרים ומאת שנה במתו בהר ההר
Numbers 33:40,וישמע הכנעני מלך ערד והוא ישב בנגב בארץ כנען בבא בני ישראל
Numbers 33:41,ויסעו מהר ההר ויחנו בצלמנה
Numbers 33:42,ויסעו מצלמנה ויחנו בפונן
Numbers 33:43,ויסעו מפונן ויחנו באבת
Numbers 33:44,ויסעו מאבת ויחנו בעיי העברים בגבול מואב
Numbers 33:45,ויסעו מעיים ויחנו בדיבן גד
Numbers 33:46,ויסעו מדיבן גד ויחנו בעלמן דבלתימה
Numbers 33:47,ויסעו מעלמן דבלתימה ויחנו בהרי העברים לפני נבו
Numbers 33:48,ויסעו מהרי העברים ויחנו בערבת מואב על ירדן ירחו
Numbers 33:49,ויחנו על הירדן מבית הישמת עד אבל השטים בערבת מואב
Numbers 33:50,וידבר יהוה אל משה בערבת מואב על ירדן ירחו לאמר
Numbers 33:51,דבר אל בני ישראל ואמרת אלהם כי אתם עברים את הירדן אל ארץ כנען
Numbers 33:52,והורשתם את כל ישבי הארץ מפניכם ואבדתם את כל משכיתם ואת כל צלמי מסכתם תאבדו ואת כל במתם תשמידו
Numbers 33:53,והורשתם את הארץ וישבתם בה כי לכם נתתי את הארץ לרשת אתה
Numbers 33:54,והתנחלתם את הארץ בגורל למשפחתיכם לרב תרבו את נחלתו ולמעט תמעיט את נחלתו אל אשר יצא לו שמה הגורל לו יהיה למטות אבתיכם תתנחלו
Numbers 33:55,ואם לא תורישו את ישבי הארץ מפניכם והיה אשר תותירו מהם לשכים בעיניכם ולצנינם בצדיכם וצררו אתכם על הארץ אשר אתם ישבים בה
Numbers 33:56,והיה כאשר דמיתי לעשות להם אעשה לכם
Numbers 34:1,וידבר יהוה אל משה לאמר
Numbers 34:2,צו את בני ישראל ואמרת אלהם כי אתם באים אל הארץ כנען זאת הארץ אשר תפל לכם בנחלה ארץ כנען לגבלתיה
Numbers 34:3,והיה לכם פאת נגב ממדבר צן על ידי אדום והיה לכם גבול נגב מקצה ים המלח קדמה
Numbers 34:4,ונסב לכם הגבול מנגב למעלה עקרבים ועבר צנה והיה [והיו] תוצאתיו מנגב לקדש ברנע ויצא חצר אדר ועבר עצמנה
Numbers 34:5,ונסב הגבול מעצמון נחלה מצרים והיו תוצאתיו הימה
Numbers 34:6,וגבול ים והיה לכם הים הגדול וגבול זה יהיה לכם גבול ים
Numbers 34:7,וזה יהיה לכם גבול צפון מן הים הגדל תתאו לכם הר ההר
Numbers 34:8,מהר ההר תתאו לבא חמת והיו תוצאת הגבל צדדה
Numbers 34:9,ויצא הגבל זפרנה והיו תוצאתיו חצר עינן זה יהיה לכם גבול צפון
Numbers 34:10,והתאויתם לכם לגבול קדמה מחצר עינן שפמה
Numbers 34:11,וירד הגבל משפם הרבלה מקדם לעין וירד הגבול ומחה על כתף ים כנרת קדמה
Numbers 34:12,וירד הגבול הירדנה והיו תוצאתיו ים המלח זאת תהיה לכם הארץ לגבלתיה סביב
Numbers 34:13,ויצו משה את בני ישראל לאמר זאת הארץ אשר תתנחלו אתה בגורל אשר צוה יהוה לתת לתשעת המטות וחצי המטה
Numbers 34:14,כי לקחו מטה בני הראובני לבית אבתם ומטה בני הגדי לבית אבתם וחצי מטה מנשה לקחו נחלתם
Numbers 34:15,שני המטות וחצי המטה לקחו נחלתם מעבר לירדן ירחו קדמה מזרחה
Numbers 34:16,וידבר יהוה אל משה לאמר
Numbers 34:17,אלה שמות האנשים אשר ינחלו לכם את הארץ אלעזר הכהן ויהושע בן נון
Numbers 34:18,ונשיא אחד נשיא אחד ממטה תקחו לנחל את הארץ
Numbers 34:19,ואלה שמות האנשים למטה יהודה כלב בן יפנה
Numbers 34:20,ולמטה בני שמעון שמואל בן עמיהוד
Numbers 34:21,למטה בנימן אלידד בן כסלון
Numbers 34:22,ולמטה בני דן נשיא בקי בן יגלי
Numbers 34:23,לבני יוסף למטה בני מנשה נשיא חניאל בן אפד
Numbers 34:24,ולמטה בני אפרים נשיא קמואל בן שפטן
Numbers 34:25,ולמטה בני זבולן נשיא אליצפן בן פרנך
Numbers 34:26,ולמטה בני יששכר נשיא פלטיאל בן עזן
Numbers 34:27,ולמטה בני אשר נשיא אחיהוד בן שלמי
Numbers 34:28,ולמטה בני נפתלי נשיא פדהאל בן עמיהוד
Numbers 34:29,אלה אשר צוה יהוה לנחל את בני ישראל בארץ כנען
Numbers 35:1,וידבר יהוה אל משה בערבת מואב על ירדן ירחו לאמר
Numbers 35:2,צו את בני ישראל ונתנו ללוים מנחלת אחזתם ערים לשבת ומגרש לערים סביבתיהם תתנו ללוים
Numbers 35:3,והיו הערים להם לשבת ומגרשיהם יהיו לבהמתם ולרכשם ולכל חיתם
Numbers 35:4,ומגרשי הערים אשר תתנו ללוים מקיר העיר וחוצה אלף אמה סביב
Numbers 35:5,ומדתם מחוץ לעיר את פאת קדמה אלפים באמה ואת פאת נגב אלפים באמה ואת פאת ים אלפים באמה ואת פאת צפון אלפים באמה והעיר בתוך זה יהיה להם מגרשי הערים
Numbers 35:6,ואת הערים אשר תתנו ללוים את שש ערי המקלט אשר תתנו לנס שמה הרצח ועליהם תתנו ארבעים ושתים עיר
Numbers 35:7,כל הערים אשר תתנו ללוים ארבעים ושמנה עיר אתהן ואת מגרשיהן
Numbers 35:8,והערים אשר תתנו מאחזת בני ישראל מאת הרב תרבו ומאת המעט תמעיטו איש כפי נחלתו אשר ינחלו יתן מעריו ללוים
Numbers 35:9,וידבר יהוה אל משה לאמר
Numbers 35:10,דבר אל בני ישראל ואמרת אלהם כי אתם עברים את הירדן ארצה כנען
Numbers 35:11,והקריתם לכם ערים ערי מקלט תהיינה לכם ונס שמה רצח מכה נפש בשגגה
Numbers 35:12,והיו לכם הערים למקלט מגאל ולא ימות הרצח עד עמדו לפני העדה למשפט
Numbers 35:13,והערים אשר תתנו שש ערי מקלט תהיינה לכם
Numbers 35:14,את שלש הערים תתנו מעבר לירדן ואת שלש הערים תתנו בארץ כנען ערי מקלט תהיינה
Numbers 35:15,לבני ישראל ולגר ולתושב בתוכם תהיינה שש הערים האלה למקלט לנוס שמה כל מכה נפש בשגגה
Numbers 35:16,ואם בכלי ברזל הכהו וימת רצח הוא מות יומת הרצח
Numbers 35:17,ואם באבן יד אשר ימות בה הכהו וימת רצח הוא מות יומת הרצח
Numbers 35:18,או בכלי עץ יד אשר ימות בו הכהו וימת רצח הוא מות יומת הרצח
Numbers 35:19,גאל הדם הוא ימית את הרצח בפגעו בו הוא ימיתנו
Numbers 35:20,ואם בשנאה יהדפנו או השליך עליו בצדיה וימת
Numbers 35:21,או באיבה הכהו בידו וימת מות יומת המכה רצח הוא גאל הדם ימית את הרצח בפגעו בו
Numbers 35:22,ואם בפתע בלא איבה הדפו או השליך עליו כל כלי בלא צדיה
Numbers 35:23,או בכל אבן אשר ימות בה בלא ראות ויפל עליו וימת והוא לא אויב לו ולא מבקש רעתו
Numbers 35:24,ושפטו העדה בין המכה ובין גאל הדם על המשפטים האלה
Numbers 35:25,והצילו העדה את הרצח מיד גאל הדם והשיבו אתו העדה אל עיר מקלטו אשר נס שמה וישב בה עד מות הכהן הגדל אשר משח אתו בשמן הקדש
Numbers 35:26,ואם יצא יצא הרצח את גבול עיר מקלטו אשר ינוס שמה
Numbers 35:27,ומצא אתו גאל הדם מחוץ לגבול עיר מקלטו ורצח גאל הדם את הרצח אין לו דם
Numbers 35:28,כי בעיר מקלטו ישב עד מות הכהן הגדל ואחרי מות הכהן הגדל ישוב הרצח אל ארץ אחזתו
Numbers 35:29,והיו אלה לכם לחקת משפט לדרתיכם בכל מושבתיכם
Numbers 35:30,כל מכה נפש לפי עדים ירצח את הרצח ועד אחד לא יענה בנפש למות
Numbers 35:31,ולא תקחו כפר לנפש רצח אשר הוא רשע למות כי מות יומת
Numbers 35:32,ולא תקחו כפר לנוס אל עיר מקלטו לשוב לשבת בארץ עד מות הכהן
Numbers 35:33,ולא תחניפו את הארץ אשר אתם בה כי הדם הוא יחניף את הארץ ולארץ לא יכפר לדם אשר שפך בה כי אם בדם שפכו
Numbers 35:34,ולא תטמא את הארץ אשר אתם ישבים בה אשר אני שכן בתוכה כי אני יהוה שכן בתוך בני ישראל
Numbers 36:1,ויקרבו ראשי האבות למשפחת בני גלעד בן מכיר בן מנשה ממשפחת בני יוסף וידברו לפני משה ולפני הנשאים ראשי אבות לבני ישראל
Numbers 36:2,ויאמרו את אדני צוה יהוה לתת את הארץ בנחלה בגורל לבני ישראל ואדני צוה ביהוה לתת את נחלת צלפחד אחינו לבנתיו
Numbers 36:3,והיו לאחד מבני שבטי בני ישראל לנשים ונגרעה נחלתן מנחלת אבתינו ונוסף על נחלת המטה אשר תהיינה להם ומגרל נחלתנו יגרע
Numbers 36:4,ואם יהיה היבל לבני ישראל ונוספה נחלתן על נחלת המטה אשר תהיינה להם ומנחלת מטה אבתינו יגרע נחלתן
Numbers 36:5,ויצו משה את בני ישראל על פי יהוה לאמר כן מטה בני יוסף דברים
Numbers 36:6,זה הדבר אשר צוה יהוה לבנות צלפחד לאמר לטוב בעיניהם תהיינה לנשים אך למשפחת מטה אביהם תהיינה לנשים
Numbers 36:7,ולא תסב נחלה לבני ישראל ממטה אל מטה כי איש בנחלת מטה אבתיו ידבקו בני ישראל
Numbers 36:8,וכל בת ירשת נחלה ממטות בני ישראל לאחד ממשפחת מטה אביה תהיה לאשה למען יירשו בני ישראל איש נחלת אבתיו
Numbers 36:9,ולא תסב נחלה ממטה למטה אחר כי איש בנחלתו ידבקו מטות בני ישראל
Numbers 36:10,כאשר צוה יהוה את משה כן עשו בנות צלפחד
Numbers 36:11,ותהיינה מחלה תרצה וחגלה ומלכה ונעה בנות צלפחד לבני דדיהן לנשים
Numbers 36:12,ממשפחת בני מנשה בן יוסף היו לנשים ותהי נחלתן על מטה משפחת אביהן
Numbers 36:13,אלה המצות והמשפטים אשר צוה יהוה ביד משה אל בני ישראל בערבת מואב על ירדן ירחו
