Index Title,Exodus
Version Title,Tanach with Text Only
Language,he
Version Source,http://www.tanach.us/Tanach.xml
Version Notes,
Exodus 1:1,ואלה שמות בני ישראל הבאים מצרימה את יעקב איש וביתו באו
Exodus 1:2,ראובן שמעון לוי ויהודה
Exodus 1:3,יששכר זבולן ובנימן
Exodus 1:4,דן ונפתלי גד ואשר
Exodus 1:5,ויהי כל נפש יצאי ירך יעקב שבעים נפש ויוסף היה במצרים
Exodus 1:6,וימת יוסף וכל אחיו וכל הדור ההוא
Exodus 1:7,ובני ישראל פרו וישרצו וירבו ויעצמו במאד מאד ותמלא הארץ אתם
Exodus 1:8,ויקם מלך חדש על מצרים אשר לא ידע את יוסף
Exodus 1:9,ויאמר אל עמו הנה עם בני ישראל רב ועצום ממנו
Exodus 1:10,הבה נתחכמה לו פן ירבה והיה כי תקראנה מלחמה ונוסף גם הוא על שנאינו ונלחם בנו ועלה מן הארץ
Exodus 1:11,וישימו עליו שרי מסים למען ענתו בסבלתם ויבן ערי מסכנות לפרעה את פתם ואת רעמסס
Exodus 1:12,וכאשר יענו אתו כן ירבה וכן יפרץ ויקצו מפני בני ישראל
Exodus 1:13,ויעבדו מצרים את בני ישראל בפרך
Exodus 1:14,וימררו את חייהם בעבדה קשה בחמר ובלבנים ובכל עבדה בשדה את כל עבדתם אשר עבדו בהם בפרך
Exodus 1:15,ויאמר מלך מצרים למילדת העברית אשר שם האחת שפרה ושם השנית פועה
Exodus 1:16,ויאמר בילדכן את העבריות וראיתן על האבנים אם בן הוא והמתן אתו ואם בת היא וחיה
Exodus 1:17,ותיראן המילדת את האלהים ולא עשו כאשר דבר אליהן מלך מצרים ותחיין את הילדים
Exodus 1:18,ויקרא מלך מצרים למילדת ויאמר להן מדוע עשיתן הדבר הזה ותחיין את הילדים
Exodus 1:19,ותאמרן המילדת אל פרעה כי לא כנשים המצרית העברית כי חיות הנה בטרם תבוא אלהן המילדת וילדו
Exodus 1:20,וייטב אלהים למילדת וירב העם ויעצמו מאד
Exodus 1:21,ויהי כי יראו המילדת את האלהים ויעש להם בתים
Exodus 1:22,ויצו פרעה לכל עמו לאמר כל הבן הילוד היארה תשליכהו וכל הבת תחיון
Exodus 2:1,וילך איש מבית לוי ויקח את בת לוי
Exodus 2:2,ותהר האשה ותלד בן ותרא אתו כי טוב הוא ותצפנהו שלשה ירחים
Exodus 2:3,ולא יכלה עוד הצפינו ותקח לו תבת גמא ותחמרה בחמר ובזפת ותשם בה את הילד ותשם בסוף על שפת היאר
Exodus 2:4,ותתצב אחתו מרחק לדעה מה יעשה לו
Exodus 2:5,ותרד בת פרעה לרחץ על היאר ונערתיה הלכת על יד היאר ותרא את התבה בתוך הסוף ותשלח את אמתה ותקחה
Exodus 2:6,ותפתח ותראהו את הילד והנה נער בכה ותחמל עליו ותאמר מילדי העברים זה
Exodus 2:7,ותאמר אחתו אל בת פרעה האלך וקראתי לך אשה מינקת מן העברית ותינק לך את הילד
Exodus 2:8,ותאמר לה בת פרעה לכי ותלך העלמה ותקרא את אם הילד
Exodus 2:9,ותאמר לה בת פרעה היליכי את הילד הזה והינקהו לי ואני אתן את שכרך ותקח האשה הילד ותניקהו
Exodus 2:10,ויגדל הילד ותבאהו לבת פרעה ויהי לה לבן ותקרא שמו משה ותאמר כי מן המים משיתהו
Exodus 2:11,ויהי בימים ההם ויגדל משה ויצא אל אחיו וירא בסבלתם וירא איש מצרי מכה איש עברי מאחיו
Exodus 2:12,ויפן כה וכה וירא כי אין איש ויך את המצרי ויטמנהו בחול
Exodus 2:13,ויצא ביום השני והנה שני אנשים עברים נצים ויאמר לרשע למה תכה רעך
Exodus 2:14,ויאמר מי שמך לאיש שר ושפט עלינו הלהרגני אתה אמר כאשר הרגת את המצרי ויירא משה ויאמר אכן נודע הדבר
Exodus 2:15,וישמע פרעה את הדבר הזה ויבקש להרג את משה ויברח משה מפני פרעה וישב בארץ מדין וישב על הבאר
Exodus 2:16,ולכהן מדין שבע בנות ותבאנה ותדלנה ותמלאנה את הרהטים להשקות צאן אביהן
Exodus 2:17,ויבאו הרעים ויגרשום ויקם משה ויושען וישק את צאנם
Exodus 2:18,ותבאנה אל רעואל אביהן ויאמר מדוע מהרתן בא היום
Exodus 2:19,ותאמרן איש מצרי הצילנו מיד הרעים וגם דלה דלה לנו וישק את הצאן
Exodus 2:20,ויאמר אל בנתיו ואיו למה זה עזבתן את האיש קראן לו ויאכל לחם
Exodus 2:21,ויואל משה לשבת את האיש ויתן את צפרה בתו למשה
Exodus 2:22,ותלד בן ויקרא את שמו גרשם כי אמר גר הייתי בארץ נכריה
Exodus 2:23,ויהי בימים הרבים ההם וימת מלך מצרים ויאנחו בני ישראל מן העבדה ויזעקו ותעל שועתם אל האלהים מן העבדה
Exodus 2:24,וישמע אלהים את נאקתם ויזכר אלהים את בריתו את אברהם את יצחק ואת יעקב
Exodus 2:25,וירא אלהים את בני ישראל וידע אלהים
Exodus 3:1,ומשה היה רעה את צאן יתרו חתנו כהן מדין וינהג את הצאן אחר המדבר ויבא אל הר האלהים חרבה
Exodus 3:2,וירא מלאך יהוה אליו בלבת אש מתוך הסנה וירא והנה הסנה בער באש והסנה איננו אכל
Exodus 3:3,ויאמר משה אסרה נא ואראה את המראה הגדל הזה מדוע לא יבער הסנה
Exodus 3:4,וירא יהוה כי סר לראות ויקרא אליו אלהים מתוך הסנה ויאמר משה משה ויאמר הנני
Exodus 3:5,ויאמר אל תקרב הלם של נעליך מעל רגליך כי המקום אשר אתה עומד עליו אדמת קדש הוא
Exodus 3:6,ויאמר אנכי אלהי אביך אלהי אברהם אלהי יצחק ואלהי יעקב ויסתר משה פניו כי ירא מהביט אל האלהים
Exodus 3:7,ויאמר יהוה ראה ראיתי את עני עמי אשר במצרים ואת צעקתם שמעתי מפני נגשיו כי ידעתי את מכאביו
Exodus 3:8,וארד להצילו מיד מצרים ולהעלתו מן הארץ ההוא אל ארץ טובה ורחבה אל ארץ זבת חלב ודבש אל מקום הכנעני והחתי והאמרי והפרזי והחוי והיבוסי
Exodus 3:9,ועתה הנה צעקת בני ישראל באה אלי וגם ראיתי את הלחץ אשר מצרים לחצים אתם
Exodus 3:10,ועתה לכה ואשלחך אל פרעה והוצא את עמי בני ישראל ממצרים
Exodus 3:11,ויאמר משה אל האלהים מי אנכי כי אלך אל פרעה וכי אוציא את בני ישראל ממצרים
Exodus 3:12,ויאמר כי אהיה עמך וזה לך האות כי אנכי שלחתיך בהוציאך את העם ממצרים תעבדון את האלהים על ההר הזה
Exodus 3:13,ויאמר משה אל האלהים הנה אנכי בא אל בני ישראל ואמרתי להם אלהי אבותיכם שלחני אליכם ואמרו לי מה שמו מה אמר אלהם
Exodus 3:14,ויאמר אלהים אל משה אהיה אשר אהיה ויאמר כה תאמר לבני ישראל אהיה שלחני אליכם
Exodus 3:15,ויאמר עוד אלהים אל משה כה תאמר אל בני ישראל יהוה אלהי אבתיכם אלהי אברהם אלהי יצחק ואלהי יעקב שלחני אליכם זה שמי לעלם וזה זכרי לדר דר
Exodus 3:16,לך ואספת את זקני ישראל ואמרת אלהם יהוה אלהי אבתיכם נראה אלי אלהי אברהם יצחק ויעקב לאמר פקד פקדתי אתכם ואת העשוי לכם במצרים
Exodus 3:17,ואמר אעלה אתכם מעני מצרים אל ארץ הכנעני והחתי והאמרי והפרזי והחוי והיבוסי אל ארץ זבת חלב ודבש
Exodus 3:18,ושמעו לקלך ובאת אתה וזקני ישראל אל מלך מצרים ואמרתם אליו יהוה אלהי העבריים נקרה עלינו ועתה נלכה נא דרך שלשת ימים במדבר ונזבחה ליהוה אלהינו
Exodus 3:19,ואני ידעתי כי לא יתן אתכם מלך מצרים להלך ולא ביד חזקה
Exodus 3:20,ושלחתי את ידי והכיתי את מצרים בכל נפלאתי אשר אעשה בקרבו ואחרי כן ישלח אתכם
Exodus 3:21,ונתתי את חן העם הזה בעיני מצרים והיה כי תלכון לא תלכו ריקם
Exodus 3:22,ושאלה אשה משכנתה ומגרת ביתה כלי כסף וכלי זהב ושמלת ושמתם על בניכם ועל בנתיכם ונצלתם את מצרים
Exodus 4:1,ויען משה ויאמר והן לא יאמינו לי ולא ישמעו בקלי כי יאמרו לא נראה אליך יהוה
Exodus 4:2,ויאמר אליו יהוה מזה [מה ] [זה] בידך ויאמר מטה
Exodus 4:3,ויאמר השליכהו ארצה וישליכהו ארצה ויהי לנחש וינס משה מפניו
Exodus 4:4,ויאמר יהוה אל משה שלח ידך ואחז בזנבו וישלח ידו ויחזק בו ויהי למטה בכפו
Exodus 4:5,למען יאמינו כי נראה אליך יהוה אלהי אבתם אלהי אברהם אלהי יצחק ואלהי יעקב
Exodus 4:6,ויאמר יהוה לו עוד הבא נא ידך בחיקך ויבא ידו בחיקו ויוצאה והנה ידו מצרעת כשלג
Exodus 4:7,ויאמר השב ידך אל חיקך וישב ידו אל חיקו ויוצאה מחיקו והנה שבה כבשרו
Exodus 4:8,והיה אם לא יאמינו לך ולא ישמעו לקל האת הראשון והאמינו לקל האת האחרון
Exodus 4:9,והיה אם לא יאמינו גם לשני האתות האלה ולא ישמעון לקלך ולקחת ממימי היאר ושפכת היבשה והיו המים אשר תקח מן היאר והיו לדם ביבשת
Exodus 4:10,ויאמר משה אל יהוה בי אדני לא איש דברים אנכי גם מתמול גם משלשם גם מאז דברך אל עבדך כי כבד פה וכבד לשון אנכי
Exodus 4:11,ויאמר יהוה אליו מי שם פה לאדם או מי ישום אלם או חרש או פקח או עור הלא אנכי יהוה
Exodus 4:12,ועתה לך ואנכי אהיה עם פיך והוריתיך אשר תדבר
Exodus 4:13,ויאמר בי אדני שלח נא ביד תשלח
Exodus 4:14,ויחר אף יהוה במשה ויאמר הלא אהרן אחיך הלוי ידעתי כי דבר ידבר הוא וגם הנה הוא יצא לקראתך וראך ושמח בלבו
Exodus 4:15,ודברת אליו ושמת את הדברים בפיו ואנכי אהיה עם פיך ועם פיהו והוריתי אתכם את אשר תעשון
Exodus 4:16,ודבר הוא לך אל העם והיה הוא יהיה לך לפה ואתה תהיה לו לאלהים
Exodus 4:17,ואת המטה הזה תקח בידך אשר תעשה בו את האתת
Exodus 4:18,וילך משה וישב אל יתר חתנו ויאמר לו אלכה נא ואשובה אל אחי אשר במצרים ואראה העודם חיים ויאמר יתרו למשה לך לשלום
Exodus 4:19,ויאמר יהוה אל משה במדין לך שב מצרים כי מתו כל האנשים המבקשים את נפשך
Exodus 4:20,ויקח משה את אשתו ואת בניו וירכבם על החמר וישב ארצה מצרים ויקח משה את מטה האלהים בידו
Exodus 4:21,ויאמר יהוה אל משה בלכתך לשוב מצרימה ראה כל המפתים אשר שמתי בידך ועשיתם לפני פרעה ואני אחזק את לבו ולא ישלח את העם
Exodus 4:22,ואמרת אל פרעה כה אמר יהוה בני בכרי ישראל
Exodus 4:23,ואמר אליך שלח את בני ויעבדני ותמאן לשלחו הנה אנכי הרג את בנך בכרך
Exodus 4:24,ויהי בדרך במלון ויפגשהו יהוה ויבקש המיתו
Exodus 4:25,ותקח צפרה צר ותכרת את ערלת בנה ותגע לרגליו ותאמר כי חתן דמים אתה לי
Exodus 4:26,וירף ממנו אז אמרה חתן דמים למולת
Exodus 4:27,ויאמר יהוה אל אהרן לך לקראת משה המדברה וילך ויפגשהו בהר האלהים וישק לו
Exodus 4:28,ויגד משה לאהרן את כל דברי יהוה אשר שלחו ואת כל האתת אשר צוהו
Exodus 4:29,וילך משה ואהרן ויאספו את כל זקני בני ישראל
Exodus 4:30,וידבר אהרן את כל הדברים אשר דבר יהוה אל משה ויעש האתת לעיני העם
Exodus 4:31,ויאמן העם וישמעו כי פקד יהוה את בני ישראל וכי ראה את ענים ויקדו וישתחוו
Exodus 5:1,ואחר באו משה ואהרן ויאמרו אל פרעה כה אמר יהוה אלהי ישראל שלח את עמי ויחגו לי במדבר
Exodus 5:2,ויאמר פרעה מי יהוה אשר אשמע בקלו לשלח את ישראל לא ידעתי את יהוה וגם את ישראל לא אשלח
Exodus 5:3,ויאמרו אלהי העברים נקרא עלינו נלכה נא דרך שלשת ימים במדבר ונזבחה ליהוה אלהינו פן יפגענו בדבר או בחרב
Exodus 5:4,ויאמר אלהם מלך מצרים למה משה ואהרן תפריעו את העם ממעשיו לכו לסבלתיכם
Exodus 5:5,ויאמר פרעה הן רבים עתה עם הארץ והשבתם אתם מסבלתם
Exodus 5:6,ויצו פרעה ביום ההוא את הנגשים בעם ואת שטריו לאמר
Exodus 5:7,לא תאספון לתת תבן לעם ללבן הלבנים כתמול שלשם הם ילכו וקששו להם תבן
Exodus 5:8,ואת מתכנת הלבנים אשר הם עשים תמול שלשם תשימו עליהם לא תגרעו ממנו כי נרפים הם על כן הם צעקים לאמר נלכה נזבחה לאלהינו
Exodus 5:9,תכבד העבדה על האנשים ויעשו בה ואל ישעו בדברי שקר
Exodus 5:10,ויצאו נגשי העם ושטריו ויאמרו אל העם לאמר כה אמר פרעה אינני נתן לכם תבן
Exodus 5:11,אתם לכו קחו לכם תבן מאשר תמצאו כי אין נגרע מעבדתכם דבר
Exodus 5:12,ויפץ העם בכל ארץ מצרים לקשש קש לתבן
Exodus 5:13,והנגשים אצים לאמר כלו מעשיכם דבר יום ביומו כאשר בהיות התבן
Exodus 5:14,ויכו שטרי בני ישראל אשר שמו עלהם נגשי פרעה לאמר מדוע לא כליתם חקכם ללבן כתמול שלשם גם תמול גם היום
Exodus 5:15,ויבאו שטרי בני ישראל ויצעקו אל פרעה לאמר למה תעשה כה לעבדיך
Exodus 5:16,תבן אין נתן לעבדיך ולבנים אמרים לנו עשו והנה עבדיך מכים וחטאת עמך
Exodus 5:17,ויאמר נרפים אתם נרפים על כן אתם אמרים נלכה נזבחה ליהוה
Exodus 5:18,ועתה לכו עבדו ותבן לא ינתן לכם ותכן לבנים תתנו
Exodus 5:19,ויראו שטרי בני ישראל אתם ברע לאמר לא תגרעו מלבניכם דבר יום ביומו
Exodus 5:20,ויפגעו את משה ואת אהרן נצבים לקראתם בצאתם מאת פרעה
Exodus 5:21,ויאמרו אלהם ירא יהוה עליכם וישפט אשר הבאשתם את ריחנו בעיני פרעה ובעיני עבדיו לתת חרב בידם להרגנו
Exodus 5:22,וישב משה אל יהוה ויאמר אדני למה הרעתה לעם הזה למה זה שלחתני
Exodus 5:23,ומאז באתי אל פרעה לדבר בשמך הרע לעם הזה והצל לא הצלת את עמך
Exodus 6:1,ויאמר יהוה אל משה עתה תראה אשר אעשה לפרעה כי ביד חזקה ישלחם וביד חזקה יגרשם מארצו
Exodus 6:2,וידבר אלהים אל משה ויאמר אליו אני יהוה
Exodus 6:3,וארא אל אברהם אל יצחק ואל יעקב באל שדי ושמי יהוה לא נודעתי להם
Exodus 6:4,וגם הקמתי את בריתי אתם לתת להם את ארץ כנען את ארץ מגריהם אשר גרו בה
Exodus 6:5,וגם אני שמעתי את נאקת בני ישראל אשר מצרים מעבדים אתם ואזכר את בריתי
Exodus 6:6,לכן אמר לבני ישראל אני יהוה והוצאתי אתכם מתחת סבלת מצרים והצלתי אתכם מעבדתם וגאלתי אתכם בזרוע נטויה ובשפטים גדלים
Exodus 6:7,ולקחתי אתכם לי לעם והייתי לכם לאלהים וידעתם כי אני יהוה אלהיכם המוציא אתכם מתחת סבלות מצרים
Exodus 6:8,והבאתי אתכם אל הארץ אשר נשאתי את ידי לתת אתה לאברהם ליצחק וליעקב ונתתי אתה לכם מורשה אני יהוה
Exodus 6:9,וידבר משה כן אל בני ישראל ולא שמעו אל משה מקצר רוח ומעבדה קשה
Exodus 6:10,וידבר יהוה אל משה לאמר
Exodus 6:11,בא דבר אל פרעה מלך מצרים וישלח את בני ישראל מארצו
Exodus 6:12,וידבר משה לפני יהוה לאמר הן בני ישראל לא שמעו אלי ואיך ישמעני פרעה ואני ערל שפתים
Exodus 6:13,וידבר יהוה אל משה ואל אהרן ויצום אל בני ישראל ואל פרעה מלך מצרים להוציא את בני ישראל מארץ מצרים
Exodus 6:14,אלה ראשי בית אבתם בני ראובן בכר ישראל חנוך ופלוא חצרון וכרמי אלה משפחת ראובן
Exodus 6:15,ובני שמעון ימואל וימין ואהד ויכין וצחר ושאול בן הכנענית אלה משפחת שמעון
Exodus 6:16,ואלה שמות בני לוי לתלדתם גרשון וקהת ומררי ושני חיי לוי שבע ושלשים ומאת שנה
Exodus 6:17,בני גרשון לבני ושמעי למשפחתם
Exodus 6:18,ובני קהת עמרם ויצהר וחברון ועזיאל ושני חיי קהת שלש ושלשים ומאת שנה
Exodus 6:19,ובני מררי מחלי ומושי אלה משפחת הלוי לתלדתם
Exodus 6:20,ויקח עמרם את יוכבד דדתו לו לאשה ותלד לו את אהרן ואת משה ושני חיי עמרם שבע ושלשים ומאת שנה
Exodus 6:21,ובני יצהר קרח ונפג וזכרי
Exodus 6:22,ובני עזיאל מישאל ואלצפן וסתרי
Exodus 6:23,ויקח אהרן את אלישבע בת עמינדב אחות נחשון לו לאשה ותלד לו את נדב ואת אביהוא את אלעזר ואת איתמר
Exodus 6:24,ובני קרח אסיר ואלקנה ואביאסף אלה משפחת הקרחי
Exodus 6:25,ואלעזר בן אהרן לקח לו מבנות פוטיאל לו לאשה ותלד לו את פינחס אלה ראשי אבות הלוים למשפחתם
Exodus 6:26,הוא אהרן ומשה אשר אמר יהוה להם הוציאו את בני ישראל מארץ מצרים על צבאתם
Exodus 6:27,הם המדברים אל פרעה מלך מצרים להוציא את בני ישראל ממצרים הוא משה ואהרן
Exodus 6:28,ויהי ביום דבר יהוה אל משה בארץ מצרים
Exodus 6:29,וידבר יהוה אל משה לאמר אני יהוה דבר אל פרעה מלך מצרים את כל אשר אני דבר אליך
Exodus 6:30,ויאמר משה לפני יהוה הן אני ערל שפתים ואיך ישמע אלי פרעה
Exodus 7:1,ויאמר יהוה אל משה ראה נתתיך אלהים לפרעה ואהרן אחיך יהיה נביאך
Exodus 7:2,אתה תדבר את כל אשר אצוך ואהרן אחיך ידבר אל פרעה ושלח את בני ישראל מארצו
Exodus 7:3,ואני אקשה את לב פרעה והרביתי את אתתי ואת מופתי בארץ מצרים
Exodus 7:4,ולא ישמע אלכם פרעה ונתתי את ידי במצרים והוצאתי את צבאתי את עמי בני ישראל מארץ מצרים בשפטים גדלים
Exodus 7:5,וידעו מצרים כי אני יהוה בנטתי את ידי על מצרים והוצאתי את בני ישראל מתוכם
Exodus 7:6,ויעש משה ואהרן כאשר צוה יהוה אתם כן עשו
Exodus 7:7,ומשה בן שמנים שנה ואהרן בן שלש ושמנים שנה בדברם אל פרעה
Exodus 7:8,ויאמר יהוה אל משה ואל אהרן לאמר
Exodus 7:9,כי ידבר אלכם פרעה לאמר תנו לכם מופת ואמרת אל אהרן קח את מטך והשלך לפני פרעה יהי לתנין
Exodus 7:10,ויבא משה ואהרן אל פרעה ויעשו כן כאשר צוה יהוה וישלך אהרן את מטהו לפני פרעה ולפני עבדיו ויהי לתנין
Exodus 7:11,ויקרא גם פרעה לחכמים ולמכשפים ויעשו גם הם חרטמי מצרים בלהטיהם כן
Exodus 7:12,וישליכו איש מטהו ויהיו לתנינם ויבלע מטה אהרן את מטתם
Exodus 7:13,ויחזק לב פרעה ולא שמע אלהם כאשר דבר יהוה
Exodus 7:14,ויאמר יהוה אל משה כבד לב פרעה מאן לשלח העם
Exodus 7:15,לך אל פרעה בבקר הנה יצא המימה ונצבת לקראתו על שפת היאר והמטה אשר נהפך לנחש תקח בידך
Exodus 7:16,ואמרת אליו יהוה אלהי העברים שלחני אליך לאמר שלח את עמי ויעבדני במדבר והנה לא שמעת עד כה
Exodus 7:17,כה אמר יהוה בזאת תדע כי אני יהוה הנה אנכי מכה במטה אשר בידי על המים אשר ביאר ונהפכו לדם
Exodus 7:18,והדגה אשר ביאר תמות ובאש היאר ונלאו מצרים לשתות מים מן היאר
Exodus 7:19,ויאמר יהוה אל משה אמר אל אהרן קח מטך ונטה ידך על מימי מצרים על נהרתם על יאריהם ועל אגמיהם ועל כל מקוה מימיהם ויהיו דם והיה דם בכל ארץ מצרים ובעצים ובאבנים
Exodus 7:20,ויעשו כן משה ואהרן כאשר צוה יהוה וירם במטה ויך את המים אשר ביאר לעיני פרעה ולעיני עבדיו ויהפכו כל המים אשר ביאר לדם
Exodus 7:21,והדגה אשר ביאר מתה ויבאש היאר ולא יכלו מצרים לשתות מים מן היאר ויהי הדם בכל ארץ מצרים
Exodus 7:22,ויעשו כן חרטמי מצרים בלטיהם ויחזק לב פרעה ולא שמע אלהם כאשר דבר יהוה
Exodus 7:23,ויפן פרעה ויבא אל ביתו ולא שת לבו גם לזאת
Exodus 7:24,ויחפרו כל מצרים סביבת היאר מים לשתות כי לא יכלו לשתת ממימי היאר
Exodus 7:25,וימלא שבעת ימים אחרי הכות יהוה את היאר
Exodus 7:26,ויאמר יהוה אל משה בא אל פרעה ואמרת אליו כה אמר יהוה שלח את עמי ויעבדני
Exodus 7:27,ואם מאן אתה לשלח הנה אנכי נגף את כל גבולך בצפרדעים
Exodus 7:28,ושרץ היאר צפרדעים ועלו ובאו בביתך ובחדר משכבך ועל מטתך ובבית עבדיך ובעמך ובתנוריך ובמשארותיך
Exodus 7:29,ובכה ובעמך ובכל עבדיך יעלו הצפרדעים
Exodus 8:1,ויאמר יהוה אל משה אמר אל אהרן נטה את ידך במטך על הנהרת על היארים ועל האגמים והעל את הצפרדעים על ארץ מצרים
Exodus 8:2,ויט אהרן את ידו על מימי מצרים ותעל הצפרדע ותכס את ארץ מצרים
Exodus 8:3,ויעשו כן החרטמים בלטיהם ויעלו את הצפרדעים על ארץ מצרים
Exodus 8:4,ויקרא פרעה למשה ולאהרן ויאמר העתירו אל יהוה ויסר הצפרדעים ממני ומעמי ואשלחה את העם ויזבחו ליהוה
Exodus 8:5,ויאמר משה לפרעה התפאר עלי למתי אעתיר לך ולעבדיך ולעמך להכרית הצפרדעים ממך ומבתיך רק ביאר תשארנה
Exodus 8:6,ויאמר למחר ויאמר כדברך למען תדע כי אין כיהוה אלהינו
Exodus 8:7,וסרו הצפרדעים ממך ומבתיך ומעבדיך ומעמך רק ביאר תשארנה
Exodus 8:8,ויצא משה ואהרן מעם פרעה ויצעק משה אל יהוה על דבר הצפרדעים אשר שם לפרעה
Exodus 8:9,ויעש יהוה כדבר משה וימתו הצפרדעים מן הבתים מן החצרת ומן השדת
Exodus 8:10,ויצברו אתם חמרם חמרם ותבאש הארץ
Exodus 8:11,וירא פרעה כי היתה הרוחה והכבד את לבו ולא שמע אלהם כאשר דבר יהוה
Exodus 8:12,ויאמר יהוה אל משה אמר אל אהרן נטה את מטך והך את עפר הארץ והיה לכנם בכל ארץ מצרים
Exodus 8:13,ויעשו כן ויט אהרן את ידו במטהו ויך את עפר הארץ ותהי הכנם באדם ובבהמה כל עפר הארץ היה כנים בכל ארץ מצרים
Exodus 8:14,ויעשו כן החרטמים בלטיהם להוציא את הכנים ולא יכלו ותהי הכנם באדם ובבהמה
Exodus 8:15,ויאמרו החרטמים אל פרעה אצבע אלהים הוא ויחזק לב פרעה ולא שמע אלהם כאשר דבר יהוה
Exodus 8:16,ויאמר יהוה אל משה השכם בבקר והתיצב לפני פרעה הנה יוצא המימה ואמרת אליו כה אמר יהוה שלח עמי ויעבדני
Exodus 8:17,כי אם אינך משלח את עמי הנני משליח בך ובעבדיך ובעמך ובבתיך את הערב ומלאו בתי מצרים את הערב וגם האדמה אשר הם עליה
Exodus 8:18,והפליתי ביום ההוא את ארץ גשן אשר עמי עמד עליה לבלתי היות שם ערב למען תדע כי אני יהוה בקרב הארץ
Exodus 8:19,ושמתי פדת בין עמי ובין עמך למחר יהיה האת הזה
Exodus 8:20,ויעש יהוה כן ויבא ערב כבד ביתה פרעה ובית עבדיו ובכל ארץ מצרים תשחת הארץ מפני הערב
Exodus 8:21,ויקרא פרעה אל משה ולאהרן ויאמר לכו זבחו לאלהיכם בארץ
Exodus 8:22,ויאמר משה לא נכון לעשות כן כי תועבת מצרים נזבח ליהוה אלהינו הן נזבח את תועבת מצרים לעיניהם ולא יסקלנו
Exodus 8:23,דרך שלשת ימים נלך במדבר וזבחנו ליהוה אלהינו כאשר יאמר אלינו
Exodus 8:24,ויאמר פרעה אנכי אשלח אתכם וזבחתם ליהוה אלהיכם במדבר רק הרחק לא תרחיקו ללכת העתירו בעדי
Exodus 8:25,ויאמר משה הנה אנכי יוצא מעמך והעתרתי אל יהוה וסר הערב מפרעה מעבדיו ומעמו מחר רק אל יסף פרעה התל לבלתי שלח את העם לזבח ליהוה
Exodus 8:26,ויצא משה מעם פרעה ויעתר אל יהוה
Exodus 8:27,ויעש יהוה כדבר משה ויסר הערב מפרעה מעבדיו ומעמו לא נשאר אחד
Exodus 8:28,ויכבד פרעה את לבו גם בפעם הזאת ולא שלח את העם
Exodus 9:1,ויאמר יהוה אל משה בא אל פרעה ודברת אליו כה אמר יהוה אלהי העברים שלח את עמי ויעבדני
Exodus 9:2,כי אם מאן אתה לשלח ועודך מחזיק בם
Exodus 9:3,הנה יד יהוה הויה במקנך אשר בשדה בסוסים בחמרים בגמלים בבקר ובצאן דבר כבד מאד
Exodus 9:4,והפלה יהוה בין מקנה ישראל ובין מקנה מצרים ולא ימות מכל לבני ישראל דבר
Exodus 9:5,וישם יהוה מועד לאמר מחר יעשה יהוה הדבר הזה בארץ
Exodus 9:6,ויעש יהוה את הדבר הזה ממחרת וימת כל מקנה מצרים וממקנה בני ישראל לא מת אחד
Exodus 9:7,וישלח פרעה והנה לא מת ממקנה ישראל עד אחד ויכבד לב פרעה ולא שלח את העם
Exodus 9:8,ויאמר יהוה אל משה ואל אהרן קחו לכם מלא חפניכם פיח כבשן וזרקו משה השמימה לעיני פרעה
Exodus 9:9,והיה לאבק על כל ארץ מצרים והיה על האדם ועל הבהמה לשחין פרח אבעבעת בכל ארץ מצרים
Exodus 9:10,ויקחו את פיח הכבשן ויעמדו לפני פרעה ויזרק אתו משה השמימה ויהי שחין אבעבעת פרח באדם ובבהמה
Exodus 9:11,ולא יכלו החרטמים לעמד לפני משה מפני השחין כי היה השחין בחרטמם ובכל מצרים
Exodus 9:12,ויחזק יהוה את לב פרעה ולא שמע אלהם כאשר דבר יהוה אל משה
Exodus 9:13,ויאמר יהוה אל משה השכם בבקר והתיצב לפני פרעה ואמרת אליו כה אמר יהוה אלהי העברים שלח את עמי ויעבדני
Exodus 9:14,כי בפעם הזאת אני שלח את כל מגפתי אל לבך ובעבדיך ובעמך בעבור תדע כי אין כמני בכל הארץ
Exodus 9:15,כי עתה שלחתי את ידי ואך אותך ואת עמך בדבר ותכחד מן הארץ
Exodus 9:16,ואולם בעבור זאת העמדתיך בעבור הראתך את כחי ולמען ספר שמי בכל הארץ
Exodus 9:17,עודך מסתולל בעמי לבלתי שלחם
Exodus 9:18,הנני ממטיר כעת מחר ברד כבד מאד אשר לא היה כמהו במצרים למן היום הוסדה ועד עתה
Exodus 9:19,ועתה שלח העז את מקנך ואת כל אשר לך בשדה כל האדם והבהמה אשר ימצא בשדה ולא יאסף הביתה וירד עלהם הברד ומתו
Exodus 9:20,הירא את דבר יהוה מעבדי פרעה הניס את עבדיו ואת מקנהו אל הבתים
Exodus 9:21,ואשר לא שם לבו אל דבר יהוה ויעזב את עבדיו ואת מקנהו בשדה
Exodus 9:22,ויאמר יהוה אל משה נטה את ידך על השמים ויהי ברד בכל ארץ מצרים על האדם ועל הבהמה ועל כל עשב השדה בארץ מצרים
Exodus 9:23,ויט משה את מטהו על השמים ויהוה נתן קלת וברד ותהלך אש ארצה וימטר יהוה ברד על ארץ מצרים
Exodus 9:24,ויהי ברד ואש מתלקחת בתוך הברד כבד מאד אשר לא היה כמהו בכל ארץ מצרים מאז היתה לגוי
Exodus 9:25,ויך הברד בכל ארץ מצרים את כל אשר בשדה מאדם ועד בהמה ואת כל עשב השדה הכה הברד ואת כל עץ השדה שבר
Exodus 9:26,רק בארץ גשן אשר שם בני ישראל לא היה ברד
Exodus 9:27,וישלח פרעה ויקרא למשה ולאהרן ויאמר אלהם חטאתי הפעם יהוה הצדיק ואני ועמי הרשעים
Exodus 9:28,העתירו אל יהוה ורב מהית קלת אלהים וברד ואשלחה אתכם ולא תספון לעמד
Exodus 9:29,ויאמר אליו משה כצאתי את העיר אפרש את כפי אל יהוה הקלות יחדלון והברד לא יהיה עוד למען תדע כי ליהוה הארץ
Exodus 9:30,ואתה ועבדיך ידעתי כי טרם תיראון מפני יהוה אלהים
Exodus 9:31,והפשתה והשערה נכתה כי השערה אביב והפשתה גבעל
Exodus 9:32,והחטה והכסמת לא נכו כי אפילת הנה
Exodus 9:33,ויצא משה מעם פרעה את העיר ויפרש כפיו אל יהוה ויחדלו הקלות והברד ומטר לא נתך ארצה
Exodus 9:34,וירא פרעה כי חדל המטר והברד והקלת ויסף לחטא ויכבד לבו הוא ועבדיו
Exodus 9:35,ויחזק לב פרעה ולא שלח את בני ישראל כאשר דבר יהוה ביד משה
Exodus 10:1,ויאמר יהוה אל משה בא אל פרעה כי אני הכבדתי את לבו ואת לב עבדיו למען שתי אתתי אלה בקרבו
Exodus 10:2,ולמען תספר באזני בנך ובן בנך את אשר התעללתי במצרים ואת אתתי אשר שמתי בם וידעתם כי אני יהוה
Exodus 10:3,ויבא משה ואהרן אל פרעה ויאמרו אליו כה אמר יהוה אלהי העברים עד מתי מאנת לענת מפני שלח עמי ויעבדני
Exodus 10:4,כי אם מאן אתה לשלח את עמי הנני מביא מחר ארבה בגבלך
Exodus 10:5,וכסה את עין הארץ ולא יוכל לראת את הארץ ואכל את יתר הפלטה הנשארת לכם מן הברד ואכל את כל העץ הצמח לכם מן השדה
Exodus 10:6,ומלאו בתיך ובתי כל עבדיך ובתי כל מצרים אשר לא ראו אבתיך ואבות אבתיך מיום היותם על האדמה עד היום הזה ויפן ויצא מעם פרעה
Exodus 10:7,ויאמרו עבדי פרעה אליו עד מתי יהיה זה לנו למוקש שלח את האנשים ויעבדו את יהוה אלהיהם הטרם תדע כי אבדה מצרים
Exodus 10:8,ויושב את משה ואת אהרן אל פרעה ויאמר אלהם לכו עבדו את יהוה אלהיכם מי ומי ההלכים
Exodus 10:9,ויאמר משה בנערינו ובזקנינו נלך בבנינו ובבנותנו בצאננו ובבקרנו נלך כי חג יהוה לנו
Exodus 10:10,ויאמר אלהם יהי כן יהוה עמכם כאשר אשלח אתכם ואת טפכם ראו כי רעה נגד פניכם
Exodus 10:11,לא כן לכו נא הגברים ועבדו את יהוה כי אתה אתם מבקשים ויגרש אתם מאת פני פרעה
Exodus 10:12,ויאמר יהוה אל משה נטה ידך על ארץ מצרים בארבה ויעל על ארץ מצרים ויאכל את כל עשב הארץ את כל אשר השאיר הברד
Exodus 10:13,ויט משה את מטהו על ארץ מצרים ויהוה נהג רוח קדים בארץ כל היום ההוא וכל הלילה הבקר היה ורוח הקדים נשא את הארבה
Exodus 10:14,ויעל הארבה על כל ארץ מצרים וינח בכל גבול מצרים כבד מאד לפניו לא היה כן ארבה כמהו ואחריו לא יהיה כן
Exodus 10:15,ויכס את עין כל הארץ ותחשך הארץ ויאכל את כל עשב הארץ ואת כל פרי העץ אשר הותיר הברד ולא נותר כל ירק בעץ ובעשב השדה בכל ארץ מצרים
Exodus 10:16,וימהר פרעה לקרא למשה ולאהרן ויאמר חטאתי ליהוה אלהיכם ולכם
Exodus 10:17,ועתה שא נא חטאתי אך הפעם והעתירו ליהוה אלהיכם ויסר מעלי רק את המות הזה
Exodus 10:18,ויצא מעם פרעה ויעתר אל יהוה
Exodus 10:19,ויהפך יהוה רוח ים חזק מאד וישא את הארבה ויתקעהו ימה סוף לא נשאר ארבה אחד בכל גבול מצרים
Exodus 10:20,ויחזק יהוה את לב פרעה ולא שלח את בני ישראל
Exodus 10:21,ויאמר יהוה אל משה נטה ידך על השמים ויהי חשך על ארץ מצרים וימש חשך
Exodus 10:22,ויט משה את ידו על השמים ויהי חשך אפלה בכל ארץ מצרים שלשת ימים
Exodus 10:23,לא ראו איש את אחיו ולא קמו איש מתחתיו שלשת ימים ולכל בני ישראל היה אור במושבתם
Exodus 10:24,ויקרא פרעה אל משה ויאמר לכו עבדו את יהוה רק צאנכם ובקרכם יצג גם טפכם ילך עמכם
Exodus 10:25,ויאמר משה גם אתה תתן בידנו זבחים ועלות ועשינו ליהוה אלהינו
Exodus 10:26,וגם מקננו ילך עמנו לא תשאר פרסה כי ממנו נקח לעבד את יהוה אלהינו ואנחנו לא נדע מה נעבד את יהוה עד באנו שמה
Exodus 10:27,ויחזק יהוה את לב פרעה ולא אבה לשלחם
Exodus 10:28,ויאמר לו פרעה לך מעלי השמר לך אל תסף ראות פני כי ביום ראתך פני תמות
Exodus 10:29,ויאמר משה כן דברת לא אסף עוד ראות פניך
Exodus 11:1,ויאמר יהוה אל משה עוד נגע אחד אביא על פרעה ועל מצרים אחרי כן ישלח אתכם מזה כשלחו כלה גרש יגרש אתכם מזה
Exodus 11:2,דבר נא באזני העם וישאלו איש מאת רעהו ואשה מאת רעותה כלי כסף וכלי זהב
Exodus 11:3,ויתן יהוה את חן העם בעיני מצרים גם האיש משה גדול מאד בארץ מצרים בעיני עבדי פרעה ובעיני העם
Exodus 11:4,ויאמר משה כה אמר יהוה כחצת הלילה אני יוצא בתוך מצרים
Exodus 11:5,ומת כל בכור בארץ מצרים מבכור פרעה הישב על כסאו עד בכור השפחה אשר אחר הרחים וכל בכור בהמה
Exodus 11:6,והיתה צעקה גדלה בכל ארץ מצרים אשר כמהו לא נהיתה וכמהו לא תסף
Exodus 11:7,ולכל בני ישראל לא יחרץ כלב לשנו למאיש ועד בהמה למען תדעון אשר יפלה יהוה בין מצרים ובין ישראל
Exodus 11:8,וירדו כל עבדיך אלה אלי והשתחוו לי לאמר צא אתה וכל העם אשר ברגליך ואחרי כן אצא ויצא מעם פרעה בחרי אף
Exodus 11:9,ויאמר יהוה אל משה לא ישמע אליכם פרעה למען רבות מופתי בארץ מצרים
Exodus 11:10,ומשה ואהרן עשו את כל המפתים האלה לפני פרעה ויחזק יהוה את לב פרעה ולא שלח את בני ישראל מארצו
Exodus 12:1,ויאמר יהוה אל משה ואל אהרן בארץ מצרים לאמר
Exodus 12:2,החדש הזה לכם ראש חדשים ראשון הוא לכם לחדשי השנה
Exodus 12:3,דברו אל כל עדת ישראל לאמר בעשר לחדש הזה ויקחו להם איש שה לבית אבת שה לבית
Exodus 12:4,ואם ימעט הבית מהית משה ולקח הוא ושכנו הקרב אל ביתו במכסת נפשת איש לפי אכלו תכסו על השה
Exodus 12:5,שה תמים זכר בן שנה יהיה לכם מן הכבשים ומן העזים תקחו
Exodus 12:6,והיה לכם למשמרת עד ארבעה עשר יום לחדש הזה ושחטו אתו כל קהל עדת ישראל בין הערבים
Exodus 12:7,ולקחו מן הדם ונתנו על שתי המזוזת ועל המשקוף על הבתים אשר יאכלו אתו בהם
Exodus 12:8,ואכלו את הבשר בלילה הזה צלי אש ומצות על מררים יאכלהו
Exodus 12:9,אל תאכלו ממנו נא ובשל מבשל במים כי אם צלי אש ראשו על כרעיו ועל קרבו
Exodus 12:10,ולא תותירו ממנו עד בקר והנתר ממנו עד בקר באש תשרפו
Exodus 12:11,וככה תאכלו אתו מתניכם חגרים נעליכם ברגליכם ומקלכם בידכם ואכלתם אתו בחפזון פסח הוא ליהוה
Exodus 12:12,ועברתי בארץ מצרים בלילה הזה והכיתי כל בכור בארץ מצרים מאדם ועד בהמה ובכל אלהי מצרים אעשה שפטים אני יהוה
Exodus 12:13,והיה הדם לכם לאת על הבתים אשר אתם שם וראיתי את הדם ופסחתי עלכם ולא יהיה בכם נגף למשחית בהכתי בארץ מצרים
Exodus 12:14,והיה היום הזה לכם לזכרון וחגתם אתו חג ליהוה לדרתיכם חקת עולם תחגהו
Exodus 12:15,שבעת ימים מצות תאכלו אך ביום הראשון תשביתו שאר מבתיכם כי כל אכל חמץ ונכרתה הנפש ההוא מישראל מיום הראשן עד יום השבעי
Exodus 12:16,וביום הראשון מקרא קדש וביום השביעי מקרא קדש יהיה לכם כל מלאכה לא יעשה בהם אך אשר יאכל לכל נפש הוא לבדו יעשה לכם
Exodus 12:17,ושמרתם את המצות כי בעצם היום הזה הוצאתי את צבאותיכם מארץ מצרים ושמרתם את היום הזה לדרתיכם חקת עולם
Exodus 12:18,בראשן בארבעה עשר יום לחדש בערב תאכלו מצת עד יום האחד ועשרים לחדש בערב
Exodus 12:19,שבעת ימים שאר לא ימצא בבתיכם כי כל אכל מחמצת ונכרתה הנפש ההוא מעדת ישראל בגר ובאזרח הארץ
Exodus 12:20,כל מחמצת לא תאכלו בכל מושבתיכם תאכלו מצות
Exodus 12:21,ויקרא משה לכל זקני ישראל ויאמר אלהם משכו וקחו לכם צאן למשפחתיכם ושחטו הפסח
Exodus 12:22,ולקחתם אגדת אזוב וטבלתם בדם אשר בסף והגעתם אל המשקוף ואל שתי המזוזת מן הדם אשר בסף ואתם לא תצאו איש מפתח ביתו עד בקר
Exodus 12:23,ועבר יהוה לנגף את מצרים וראה את הדם על המשקוף ועל שתי המזוזת ופסח יהוה על הפתח ולא יתן המשחית לבא אל בתיכם לנגף
Exodus 12:24,ושמרתם את הדבר הזה לחק לך ולבניך עד עולם
Exodus 12:25,והיה כי תבאו אל הארץ אשר יתן יהוה לכם כאשר דבר ושמרתם את העבדה הזאת
Exodus 12:26,והיה כי יאמרו אליכם בניכם מה העבדה הזאת לכם
Exodus 12:27,ואמרתם זבח פסח הוא ליהוה אשר פסח על בתי בני ישראל במצרים בנגפו את מצרים ואת בתינו הציל ויקד העם וישתחוו
Exodus 12:28,וילכו ויעשו בני ישראל כאשר צוה יהוה את משה ואהרן כן עשו
Exodus 12:29,ויהי בחצי הלילה ויהוה הכה כל בכור בארץ מצרים מבכר פרעה הישב על כסאו עד בכור השבי אשר בבית הבור וכל בכור בהמה
Exodus 12:30,ויקם פרעה לילה הוא וכל עבדיו וכל מצרים ותהי צעקה גדלה במצרים כי אין בית אשר אין שם מת
Exodus 12:31,ויקרא למשה ולאהרן לילה ויאמר קומו צאו מתוך עמי גם אתם גם בני ישראל ולכו עבדו את יהוה כדברכם
Exodus 12:32,גם צאנכם גם בקרכם קחו כאשר דברתם ולכו וברכתם גם אתי
Exodus 12:33,ותחזק מצרים על העם למהר לשלחם מן הארץ כי אמרו כלנו מתים
Exodus 12:34,וישא העם את בצקו טרם יחמץ משארתם צררת בשמלתם על שכמם
Exodus 12:35,ובני ישראל עשו כדבר משה וישאלו ממצרים כלי כסף וכלי זהב ושמלת
Exodus 12:36,ויהוה נתן את חן העם בעיני מצרים וישאלום וינצלו את מצרים
Exodus 12:37,ויסעו בני ישראל מרעמסס סכתה כשש מאות אלף רגלי הגברים לבד מטף
Exodus 12:38,וגם ערב רב עלה אתם וצאן ובקר מקנה כבד מאד
Exodus 12:39,ויאפו את הבצק אשר הוציאו ממצרים עגת מצות כי לא חמץ כי גרשו ממצרים ולא יכלו להתמהמה וגם צדה לא עשו להם
Exodus 12:40,ומושב בני ישראל אשר ישבו במצרים שלשים שנה וארבע מאות שנה
Exodus 12:41,ויהי מקץ שלשים שנה וארבע מאות שנה ויהי בעצם היום הזה יצאו כל צבאות יהוה מארץ מצרים
Exodus 12:42,ליל שמרים הוא ליהוה להוציאם מארץ מצרים הוא הלילה הזה ליהוה שמרים לכל בני ישראל לדרתם
Exodus 12:43,ויאמר יהוה אל משה ואהרן זאת חקת הפסח כל בן נכר לא יאכל בו
Exodus 12:44,וכל עבד איש מקנת כסף ומלתה אתו אז יאכל בו
Exodus 12:45,תושב ושכיר לא יאכל בו
Exodus 12:46,בבית אחד יאכל לא תוציא מן הבית מן הבשר חוצה ועצם לא תשברו בו
Exodus 12:47,כל עדת ישראל יעשו אתו
Exodus 12:48,וכי יגור אתך גר ועשה פסח ליהוה המול לו כל זכר ואז יקרב לעשתו והיה כאזרח הארץ וכל ערל לא יאכל בו
Exodus 12:49,תורה אחת יהיה לאזרח ולגר הגר בתוככם
Exodus 12:50,ויעשו כל בני ישראל כאשר צוה יהוה את משה ואת אהרן כן עשו
Exodus 12:51,ויהי בעצם היום הזה הוציא יהוה את בני ישראל מארץ מצרים על צבאתם
Exodus 13:1,וידבר יהוה אל משה לאמר
Exodus 13:2,קדש לי כל בכור פטר כל רחם בבני ישראל באדם ובבהמה לי הוא
Exodus 13:3,ויאמר משה אל העם זכור את היום הזה אשר יצאתם ממצרים מבית עבדים כי בחזק יד הוציא יהוה אתכם מזה ולא יאכל חמץ
Exodus 13:4,היום אתם יצאים בחדש האביב
Exodus 13:5,והיה כי יביאך יהוה אל ארץ הכנעני והחתי והאמרי והחוי והיבוסי אשר נשבע לאבתיך לתת לך ארץ זבת חלב ודבש ועבדת את העבדה הזאת בחדש הזה
Exodus 13:6,שבעת ימים תאכל מצת וביום השביעי חג ליהוה
Exodus 13:7,מצות יאכל את שבעת הימים ולא יראה לך חמץ ולא יראה לך שאר בכל גבלך
Exodus 13:8,והגדת לבנך ביום ההוא לאמר בעבור זה עשה יהוה לי בצאתי ממצרים
Exodus 13:9,והיה לך לאות על ידך ולזכרון בין עיניך למען תהיה תורת יהוה בפיך כי ביד חזקה הוצאך יהוה ממצרים
Exodus 13:10,ושמרת את החקה הזאת למועדה מימים ימימה
Exodus 13:11,והיה כי יבאך יהוה אל ארץ הכנעני כאשר נשבע לך ולאבתיך ונתנה לך
Exodus 13:12,והעברת כל פטר רחם ליהוה וכל פטר שגר בהמה אשר יהיה לך הזכרים ליהוה
Exodus 13:13,וכל פטר חמר תפדה בשה ואם לא תפדה וערפתו וכל בכור אדם בבניך תפדה
Exodus 13:14,והיה כי ישאלך בנך מחר לאמר מה זאת ואמרת אליו בחזק יד הוציאנו יהוה ממצרים מבית עבדים
Exodus 13:15,ויהי כי הקשה פרעה לשלחנו ויהרג יהוה כל בכור בארץ מצרים מבכר אדם ועד בכור בהמה על כן אני זבח ליהוה כל פטר רחם הזכרים וכל בכור בני אפדה
Exodus 13:16,והיה לאות על ידכה ולטוטפת בין עיניך כי בחזק יד הוציאנו יהוה ממצרים
Exodus 13:17,ויהי בשלח פרעה את העם ולא נחם אלהים דרך ארץ פלשתים כי קרוב הוא כי אמר אלהים פן ינחם העם בראתם מלחמה ושבו מצרימה
Exodus 13:18,ויסב אלהים את העם דרך המדבר ים סוף וחמשים עלו בני ישראל מארץ מצרים
Exodus 13:19,ויקח משה את עצמות יוסף עמו כי השבע השביע את בני ישראל לאמר פקד יפקד אלהים אתכם והעליתם את עצמתי מזה אתכם
Exodus 13:20,ויסעו מסכת ויחנו באתם בקצה המדבר
Exodus 13:21,ויהוה הלך לפניהם יומם בעמוד ענן לנחתם הדרך ולילה בעמוד אש להאיר להם ללכת יומם ולילה
Exodus 13:22,לא ימיש עמוד הענן יומם ועמוד האש לילה לפני העם
Exodus 14:1,וידבר יהוה אל משה לאמר
Exodus 14:2,דבר אל בני ישראל וישבו ויחנו לפני פי החירת בין מגדל ובין הים לפני בעל צפן נכחו תחנו על הים
Exodus 14:3,ואמר פרעה לבני ישראל נבכים הם בארץ סגר עליהם המדבר
Exodus 14:4,וחזקתי את לב פרעה ורדף אחריהם ואכבדה בפרעה ובכל חילו וידעו מצרים כי אני יהוה ויעשו כן
Exodus 14:5,ויגד למלך מצרים כי ברח העם ויהפך לבב פרעה ועבדיו אל העם ויאמרו מה זאת עשינו כי שלחנו את ישראל מעבדנו
Exodus 14:6,ויאסר את רכבו ואת עמו לקח עמו
Exodus 14:7,ויקח שש מאות רכב בחור וכל רכב מצרים ושלשם על כלו
Exodus 14:8,ויחזק יהוה את לב פרעה מלך מצרים וירדף אחרי בני ישראל ובני ישראל יצאים ביד רמה
Exodus 14:9,וירדפו מצרים אחריהם וישיגו אותם חנים על הים כל סוס רכב פרעה ופרשיו וחילו על פי החירת לפני בעל צפן
Exodus 14:10,ופרעה הקריב וישאו בני ישראל את עיניהם והנה מצרים נסע אחריהם וייראו מאד ויצעקו בני ישראל אל יהוה
Exodus 14:11,ויאמרו אל משה המבלי אין קברים במצרים לקחתנו למות במדבר מה זאת עשית לנו להוציאנו ממצרים
Exodus 14:12,הלא זה הדבר אשר דברנו אליך במצרים לאמר חדל ממנו ונעבדה את מצרים כי טוב לנו עבד את מצרים ממתנו במדבר
Exodus 14:13,ויאמר משה אל העם אל תיראו התיצבו וראו את ישועת יהוה אשר יעשה לכם היום כי אשר ראיתם את מצרים היום לא תסיפו לראתם עוד עד עולם
Exodus 14:14,יהוה ילחם לכם ואתם תחרישון
Exodus 14:15,ויאמר יהוה אל משה מה תצעק אלי דבר אל בני ישראל ויסעו
Exodus 14:16,ואתה הרם את מטך ונטה את ידך על הים ובקעהו ויבאו בני ישראל בתוך הים ביבשה
Exodus 14:17,ואני הנני מחזק את לב מצרים ויבאו אחריהם ואכבדה בפרעה ובכל חילו ברכבו ובפרשיו
Exodus 14:18,וידעו מצרים כי אני יהוה בהכבדי בפרעה ברכבו ובפרשיו
Exodus 14:19,ויסע מלאך האלהים ההלך לפני מחנה ישראל וילך מאחריהם ויסע עמוד הענן מפניהם ויעמד מאחריהם
Exodus 14:20,ויבא בין מחנה מצרים ובין מחנה ישראל ויהי הענן והחשך ויאר את הלילה ולא קרב זה אל זה כל הלילה
Exodus 14:21,ויט משה את ידו על הים ויולך יהוה את הים ברוח קדים עזה כל הלילה וישם את הים לחרבה ויבקעו המים
Exodus 14:22,ויבאו בני ישראל בתוך הים ביבשה והמים להם חמה מימינם ומשמאלם
Exodus 14:23,וירדפו מצרים ויבאו אחריהם כל סוס פרעה רכבו ופרשיו אל תוך הים
Exodus 14:24,ויהי באשמרת הבקר וישקף יהוה אל מחנה מצרים בעמוד אש וענן ויהם את מחנה מצרים
Exodus 14:25,ויסר את אפן מרכבתיו וינהגהו בכבדת ויאמר מצרים אנוסה מפני ישראל כי יהוה נלחם להם במצרים
Exodus 14:26,ויאמר יהוה אל משה נטה את ידך על הים וישבו המים על מצרים על רכבו ועל פרשיו
Exodus 14:27,ויט משה את ידו על הים וישב הים לפנות בקר לאיתנו ומצרים נסים לקראתו וינער יהוה את מצרים בתוך הים
Exodus 14:28,וישבו המים ויכסו את הרכב ואת הפרשים לכל חיל פרעה הבאים אחריהם בים לא נשאר בהם עד אחד
Exodus 14:29,ובני ישראל הלכו ביבשה בתוך הים והמים להם חמה מימינם ומשמאלם
Exodus 14:30,ויושע יהוה ביום ההוא את ישראל מיד מצרים וירא ישראל את מצרים מת על שפת הים
Exodus 14:31,וירא ישראל את היד הגדלה אשר עשה יהוה במצרים וייראו העם את יהוה ויאמינו ביהוה ובמשה עבדו
Exodus 15:1,אז ישיר משה ובני ישראל את השירה הזאת ליהוה ויאמרו לאמר אשירה ליהוה כי גאה גאה סוס ורכבו רמה בים
Exodus 15:2,עזי וזמרת יה ויהי לי לישועה זה אלי ואנוהו אלהי אבי וארממנהו
Exodus 15:3,יהוה איש מלחמה יהוה שמו
Exodus 15:4,מרכבת פרעה וחילו ירה בים ומבחר שלשיו טבעו בים סוף
Exodus 15:5,תהמת יכסימו ירדו במצולת כמו אבן
Exodus 15:6,ימינך יהוה נאדרי בכח ימינך יהוה תרעץ אויב
Exodus 15:7,וברב גאונך תהרס קמיך תשלח חרנך יאכלמו כקש
Exodus 15:8,וברוח אפיך נערמו מים נצבו כמו נד נזלים קפאו תהמת בלב ים
Exodus 15:9,אמר אויב ארדף אשיג אחלק שלל תמלאמו נפשי אריק חרבי תורישמו ידי
Exodus 15:10,נשפת ברוחך כסמו ים צללו כעופרת במים אדירים
Exodus 15:11,מי כמכה באלם יהוה מי כמכה נאדר בקדש נורא תהלת עשה פלא
Exodus 15:12,נטית ימינך תבלעמו ארץ
Exodus 15:13,נחית בחסדך עם זו גאלת נהלת בעזך אל נוה קדשך
Exodus 15:14,שמעו עמים ירגזון חיל אחז ישבי פלשת
Exodus 15:15,אז נבהלו אלופי אדום אילי מואב יאחזמו רעד נמגו כל ישבי כנען
Exodus 15:16,תפל עליהם אימתה ופחד בגדל זרועך ידמו כאבן עד יעבר עמך יהוה עד יעבר עם זו קנית
Exodus 15:17,תבאמו ותטעמו בהר נחלתך מכון לשבתך פעלת יהוה מקדש אדני כוננו ידיך
Exodus 15:18,יהוה ימלך לעלם ועד
Exodus 15:19,כי בא סוס פרעה ברכבו ובפרשיו בים וישב יהוה עלהם את מי הים ובני ישראל הלכו ביבשה בתוך הים
Exodus 15:20,ותקח מרים הנביאה אחות אהרן את התף בידה ותצאן כל הנשים אחריה בתפים ובמחלת
Exodus 15:21,ותען להם מרים שירו ליהוה כי גאה גאה סוס ורכבו רמה בים
Exodus 15:22,ויסע משה את ישראל מים סוף ויצאו אל מדבר שור וילכו שלשת ימים במדבר ולא מצאו מים
Exodus 15:23,ויבאו מרתה ולא יכלו לשתת מים ממרה כי מרים הם על כן קרא שמה מרה
Exodus 15:24,וילנו העם על משה לאמר מה נשתה
Exodus 15:25,ויצעק אל יהוה ויורהו יהוה עץ וישלך אל המים וימתקו המים שם שם לו חק ומשפט ושם נסהו
Exodus 15:26,ויאמר אם שמוע תשמע לקול יהוה אלהיך והישר בעיניו תעשה והאזנת למצותיו ושמרת כל חקיו כל המחלה אשר שמתי במצרים לא אשים עליך כי אני יהוה רפאך
Exodus 15:27,ויבאו אילמה ושם שתים עשרה עינת מים ושבעים תמרים ויחנו שם על המים
Exodus 16:1,ויסעו מאילם ויבאו כל עדת בני ישראל אל מדבר סין אשר בין אילם ובין סיני בחמשה עשר יום לחדש השני לצאתם מארץ מצרים
Exodus 16:2,וילינו [וילונו] כל עדת בני ישראל על משה ועל אהרן במדבר
Exodus 16:3,ויאמרו אלהם בני ישראל מי יתן מותנו ביד יהוה בארץ מצרים בשבתנו על סיר הבשר באכלנו לחם לשבע כי הוצאתם אתנו אל המדבר הזה להמית את כל הקהל הזה ברעב
Exodus 16:4,ויאמר יהוה אל משה הנני ממטיר לכם לחם מן השמים ויצא העם ולקטו דבר יום ביומו למען אנסנו הילך בתורתי אם לא
Exodus 16:5,והיה ביום הששי והכינו את אשר יביאו והיה משנה על אשר ילקטו יום יום
Exodus 16:6,ויאמר משה ואהרן אל כל בני ישראל ערב וידעתם כי יהוה הוציא אתכם מארץ מצרים
Exodus 16:7,ובקר וראיתם את כבוד יהוה בשמעו את תלנתיכם על יהוה ונחנו מה כי תלונו [תלינו] עלינו
Exodus 16:8,ויאמר משה בתת יהוה לכם בערב בשר לאכל ולחם בבקר לשבע בשמע יהוה את תלנתיכם אשר אתם מלינם עליו ונחנו מה לא עלינו תלנתיכם כי על יהוה
Exodus 16:9,ויאמר משה אל אהרן אמר אל כל עדת בני ישראל קרבו לפני יהוה כי שמע את תלנתיכם
Exodus 16:10,ויהי כדבר אהרן אל כל עדת בני ישראל ויפנו אל המדבר והנה כבוד יהוה נראה בענן
Exodus 16:11,וידבר יהוה אל משה לאמר
Exodus 16:12,שמעתי את תלונת בני ישראל דבר אלהם לאמר בין הערבים תאכלו בשר ובבקר תשבעו לחם וידעתם כי אני יהוה אלהיכם
Exodus 16:13,ויהי בערב ותעל השלו ותכס את המחנה ובבקר היתה שכבת הטל סביב למחנה
Exodus 16:14,ותעל שכבת הטל והנה על פני המדבר דק מחספס דק ככפר על הארץ
Exodus 16:15,ויראו בני ישראל ויאמרו איש אל אחיו מן הוא כי לא ידעו מה הוא ויאמר משה אלהם הוא הלחם אשר נתן יהוה לכם לאכלה
Exodus 16:16,זה הדבר אשר צוה יהוה לקטו ממנו איש לפי אכלו עמר לגלגלת מספר נפשתיכם איש לאשר באהלו תקחו
Exodus 16:17,ויעשו כן בני ישראל וילקטו המרבה והממעיט
Exodus 16:18,וימדו בעמר ולא העדיף המרבה והממעיט לא החסיר איש לפי אכלו לקטו
Exodus 16:19,ויאמר משה אלהם איש אל יותר ממנו עד בקר
Exodus 16:20,ולא שמעו אל משה ויותרו אנשים ממנו עד בקר וירם תולעים ויבאש ויקצף עלהם משה
Exodus 16:21,וילקטו אתו בבקר בבקר איש כפי אכלו וחם השמש ונמס
Exodus 16:22,ויהי ביום הששי לקטו לחם משנה שני העמר לאחד ויבאו כל נשיאי העדה ויגידו למשה
Exodus 16:23,ויאמר אלהם הוא אשר דבר יהוה שבתון שבת קדש ליהוה מחר את אשר תאפו אפו ואת אשר תבשלו בשלו ואת כל העדף הניחו לכם למשמרת עד הבקר
Exodus 16:24,ויניחו אתו עד הבקר כאשר צוה משה ולא הבאיש ורמה לא היתה בו
Exodus 16:25,ויאמר משה אכלהו היום כי שבת היום ליהוה היום לא תמצאהו בשדה
Exodus 16:26,ששת ימים תלקטהו וביום השביעי שבת לא יהיה בו
Exodus 16:27,ויהי ביום השביעי יצאו מן העם ללקט ולא מצאו
Exodus 16:28,ויאמר יהוה אל משה עד אנה מאנתם לשמר מצותי ותורתי
Exodus 16:29,ראו כי יהוה נתן לכם השבת על כן הוא נתן לכם ביום הששי לחם יומים שבו איש תחתיו אל יצא איש ממקמו ביום השביעי
Exodus 16:30,וישבתו העם ביום השבעי
Exodus 16:31,ויקראו בית ישראל את שמו מן והוא כזרע גד לבן וטעמו כצפיחת בדבש
Exodus 16:32,ויאמר משה זה הדבר אשר צוה יהוה מלא העמר ממנו למשמרת לדרתיכם למען יראו את הלחם אשר האכלתי אתכם במדבר בהוציאי אתכם מארץ מצרים
Exodus 16:33,ויאמר משה אל אהרן קח צנצנת אחת ותן שמה מלא העמר מן והנח אתו לפני יהוה למשמרת לדרתיכם
Exodus 16:34,כאשר צוה יהוה אל משה ויניחהו אהרן לפני העדת למשמרת
Exodus 16:35,ובני ישראל אכלו את המן ארבעים שנה עד באם אל ארץ נושבת את המן אכלו עד באם אל קצה ארץ כנען
Exodus 16:36,והעמר עשרית האיפה הוא
Exodus 17:1,ויסעו כל עדת בני ישראל ממדבר סין למסעיהם על פי יהוה ויחנו ברפידים ואין מים לשתת העם
Exodus 17:2,וירב העם עם משה ויאמרו תנו לנו מים ונשתה ויאמר להם משה מה תריבון עמדי מה תנסון את יהוה
Exodus 17:3,ויצמא שם העם למים וילן העם על משה ויאמר למה זה העליתנו ממצרים להמית אתי ואת בני ואת מקני בצמא
Exodus 17:4,ויצעק משה אל יהוה לאמר מה אעשה לעם הזה עוד מעט וסקלני
Exodus 17:5,ויאמר יהוה אל משה עבר לפני העם וקח אתך מזקני ישראל ומטך אשר הכית בו את היאר קח בידך והלכת
Exodus 17:6,הנני עמד לפניך שם על הצור בחרב והכית בצור ויצאו ממנו מים ושתה העם ויעש כן משה לעיני זקני ישראל
Exodus 17:7,ויקרא שם המקום מסה ומריבה על ריב בני ישראל ועל נסתם את יהוה לאמר היש יהוה בקרבנו אם אין
Exodus 17:8,ויבא עמלק וילחם עם ישראל ברפידם
Exodus 17:9,ויאמר משה אל יהושע בחר לנו אנשים וצא הלחם בעמלק מחר אנכי נצב על ראש הגבעה ומטה האלהים בידי
Exodus 17:10,ויעש יהושע כאשר אמר לו משה להלחם בעמלק ומשה אהרן וחור עלו ראש הגבעה
Exodus 17:11,והיה כאשר ירים משה ידו וגבר ישראל וכאשר יניח ידו וגבר עמלק
Exodus 17:12,וידי משה כבדים ויקחו אבן וישימו תחתיו וישב עליה ואהרן וחור תמכו בידיו מזה אחד ומזה אחד ויהי ידיו אמונה עד בא השמש
Exodus 17:13,ויחלש יהושע את עמלק ואת עמו לפי חרב
Exodus 17:14,ויאמר יהוה אל משה כתב זאת זכרון בספר ושים באזני יהושע כי מחה אמחה את זכר עמלק מתחת השמים
Exodus 17:15,ויבן משה מזבח ויקרא שמו יהוה נסי
Exodus 17:16,ויאמר כי יד על כס יה מלחמה ליהוה בעמלק מדר דר
Exodus 18:1,וישמע יתרו כהן מדין חתן משה את כל אשר עשה אלהים למשה ולישראל עמו כי הוציא יהוה את ישראל ממצרים
Exodus 18:2,ויקח יתרו חתן משה את צפרה אשת משה אחר שלוחיה
Exodus 18:3,ואת שני בניה אשר שם האחד גרשם כי אמר גר הייתי בארץ נכריה
Exodus 18:4,ושם האחד אליעזר כי אלהי אבי בעזרי ויצלני מחרב פרעה
Exodus 18:5,ויבא יתרו חתן משה ובניו ואשתו אל משה אל המדבר אשר הוא חנה שם הר האלהים
Exodus 18:6,ויאמר אל משה אני חתנך יתרו בא אליך ואשתך ושני בניה עמה
Exodus 18:7,ויצא משה לקראת חתנו וישתחו וישק לו וישאלו איש לרעהו לשלום ויבאו האהלה
Exodus 18:8,ויספר משה לחתנו את כל אשר עשה יהוה לפרעה ולמצרים על אודת ישראל את כל התלאה אשר מצאתם בדרך ויצלם יהוה
Exodus 18:9,ויחד יתרו על כל הטובה אשר עשה יהוה לישראל אשר הצילו מיד מצרים
Exodus 18:10,ויאמר יתרו ברוך יהוה אשר הציל אתכם מיד מצרים ומיד פרעה אשר הציל את העם מתחת יד מצרים
Exodus 18:11,עתה ידעתי כי גדול יהוה מכל האלהים כי בדבר אשר זדו עליהם
Exodus 18:12,ויקח יתרו חתן משה עלה וזבחים לאלהים ויבא אהרן וכל זקני ישראל לאכל לחם עם חתן משה לפני האלהים
Exodus 18:13,ויהי ממחרת וישב משה לשפט את העם ויעמד העם על משה מן הבקר עד הערב
Exodus 18:14,וירא חתן משה את כל אשר הוא עשה לעם ויאמר מה הדבר הזה אשר אתה עשה לעם מדוע אתה יושב לבדך וכל העם נצב עליך מן בקר עד ערב
Exodus 18:15,ויאמר משה לחתנו כי יבא אלי העם לדרש אלהים
Exodus 18:16,כי יהיה להם דבר בא אלי ושפטתי בין איש ובין רעהו והודעתי את חקי האלהים ואת תורתיו
Exodus 18:17,ויאמר חתן משה אליו לא טוב הדבר אשר אתה עשה
Exodus 18:18,נבל תבל גם אתה גם העם הזה אשר עמך כי כבד ממך הדבר לא תוכל עשהו לבדך
Exodus 18:19,עתה שמע בקלי איעצך ויהי אלהים עמך היה אתה לעם מול האלהים והבאת אתה את הדברים אל האלהים
Exodus 18:20,והזהרתה אתהם את החקים ואת התורת והודעת להם את הדרך ילכו בה ואת המעשה אשר יעשון
Exodus 18:21,ואתה תחזה מכל העם אנשי חיל יראי אלהים אנשי אמת שנאי בצע ושמת עלהם שרי אלפים שרי מאות שרי חמשים ושרי עשרת
Exodus 18:22,ושפטו את העם בכל עת והיה כל הדבר הגדל יביאו אליך וכל הדבר הקטן ישפטו הם והקל מעליך ונשאו אתך
Exodus 18:23,אם את הדבר הזה תעשה וצוך אלהים ויכלת עמד וגם כל העם הזה על מקמו יבא בשלום
Exodus 18:24,וישמע משה לקול חתנו ויעש כל אשר אמר
Exodus 18:25,ויבחר משה אנשי חיל מכל ישראל ויתן אתם ראשים על העם שרי אלפים שרי מאות שרי חמשים ושרי עשרת
Exodus 18:26,ושפטו את העם בכל עת את הדבר הקשה יביאון אל משה וכל הדבר הקטן ישפוטו הם
Exodus 18:27,וישלח משה את חתנו וילך לו אל ארצו
Exodus 19:1,בחדש השלישי לצאת בני ישראל מארץ מצרים ביום הזה באו מדבר סיני
Exodus 19:2,ויסעו מרפידים ויבאו מדבר סיני ויחנו במדבר ויחן שם ישראל נגד ההר
Exodus 19:3,ומשה עלה אל האלהים ויקרא אליו יהוה מן ההר לאמר כה תאמר לבית יעקב ותגיד לבני ישראל
Exodus 19:4,אתם ראיתם אשר עשיתי למצרים ואשא אתכם על כנפי נשרים ואבא אתכם אלי
Exodus 19:5,ועתה אם שמוע תשמעו בקלי ושמרתם את בריתי והייתם לי סגלה מכל העמים כי לי כל הארץ
Exodus 19:6,ואתם תהיו לי ממלכת כהנים וגוי קדוש אלה הדברים אשר תדבר אל בני ישראל
Exodus 19:7,ויבא משה ויקרא לזקני העם וישם לפניהם את כל הדברים האלה אשר צוהו יהוה
Exodus 19:8,ויענו כל העם יחדו ויאמרו כל אשר דבר יהוה נעשה וישב משה את דברי העם אל יהוה
Exodus 19:9,ויאמר יהוה אל משה הנה אנכי בא אליך בעב הענן בעבור ישמע העם בדברי עמך וגם בך יאמינו לעולם ויגד משה את דברי העם אל יהוה
Exodus 19:10,ויאמר יהוה אל משה לך אל העם וקדשתם היום ומחר וכבסו שמלתם
Exodus 19:11,והיו נכנים ליום השלישי כי ביום השלישי ירד יהוה לעיני כל העם על הר סיני
Exodus 19:12,והגבלת את העם סביב לאמר השמרו לכם עלות בהר ונגע בקצהו כל הנגע בהר מות יומת
Exodus 19:13,לא תגע בו יד כי סקול יסקל או ירה יירה אם בהמה אם איש לא יחיה במשך היבל המה יעלו בהר
Exodus 19:14,וירד משה מן ההר אל העם ויקדש את העם ויכבסו שמלתם
Exodus 19:15,ויאמר אל העם היו נכנים לשלשת ימים אל תגשו אל אשה
Exodus 19:16,ויהי ביום השלישי בהית הבקר ויהי קלת וברקים וענן כבד על ההר וקל שפר חזק מאד ויחרד כל העם אשר במחנה
Exodus 19:17,ויוצא משה את העם לקראת האלהים מן המחנה ויתיצבו בתחתית ההר
Exodus 19:18,והר סיני עשן כלו מפני אשר ירד עליו יהוה באש ויעל עשנו כעשן הכבשן ויחרד כל ההר מאד
Exodus 19:19,ויהי קול השופר הולך וחזק מאד משה ידבר והאלהים יעננו בקול
Exodus 19:20,וירד יהוה על הר סיני אל ראש ההר ויקרא יהוה למשה אל ראש ההר ויעל משה
Exodus 19:21,ויאמר יהוה אל משה רד העד בעם פן יהרסו אל יהוה לראות ונפל ממנו רב
Exodus 19:22,וגם הכהנים הנגשים אל יהוה יתקדשו פן יפרץ בהם יהוה
Exodus 19:23,ויאמר משה אל יהוה לא יוכל העם לעלת אל הר סיני כי אתה העדתה בנו לאמר הגבל את ההר וקדשתו
Exodus 19:24,ויאמר אליו יהוה לך רד ועלית אתה ואהרן עמך והכהנים והעם אל יהרסו לעלת אל יהוה פן יפרץ בם
Exodus 19:25,וירד משה אל העם ויאמר אלהם
Exodus 20:1,וידבר אלהים את כל הדברים האלה לאמר
Exodus 20:2,אנכי יהוה אלהיך אשר הוצאתיך מארץ מצרים מבית עבדים
Exodus 20:3,לא יהיה לך אלהים אחרים על פני
Exodus 20:4,לא תעשה לך פסל וכל תמונה אשר בשמים ממעל ואשר בארץ מתחת ואשר במים מתחת לארץ
Exodus 20:5,לא תשתחוה להם ולא תעבדם כי אנכי יהוה אלהיך אל קנא פקד עון אבת על בנים על שלשים ועל רבעים לשנאי
Exodus 20:6,ועשה חסד לאלפים לאהבי ולשמרי מצותי
Exodus 20:7,לא תשא את שם יהוה אלהיך לשוא כי לא ינקה יהוה את אשר ישא את שמו לשוא
Exodus 20:8,זכור את יום השבת לקדשו
Exodus 20:9,ששת ימים תעבד ועשית כל מלאכתך
Exodus 20:10,ויום השביעי שבת ליהוה אלהיך לא תעשה כל מלאכה אתה ובנך ובתך עבדך ואמתך ובהמתך וגרך אשר בשעריך
Exodus 20:11,כי ששת ימים עשה יהוה את השמים ואת הארץ את הים ואת כל אשר בם וינח ביום השביעי על כן ברך יהוה את יום השבת ויקדשהו
Exodus 20:12,כבד את אביך ואת אמך למען יארכון ימיך על האדמה אשר יהוה אלהיך נתן לך
Exodus 20:13,לא תרצח לא תנאף לא תגנב לא תענה ברעך עד שקר
Exodus 20:14,לא תחמד בית רעך לא תחמד אשת רעך ועבדו ואמתו ושורו וחמרו וכל אשר לרעך
Exodus 20:15,וכל העם ראים את הקולת ואת הלפידם ואת קול השפר ואת ההר עשן וירא העם וינעו ויעמדו מרחק
Exodus 20:16,ויאמרו אל משה דבר אתה עמנו ונשמעה ואל ידבר עמנו אלהים פן נמות
Exodus 20:17,ויאמר משה אל העם אל תיראו כי לבעבור נסות אתכם בא האלהים ובעבור תהיה יראתו על פניכם לבלתי תחטאו
Exodus 20:18,ויעמד העם מרחק ומשה נגש אל הערפל אשר שם האלהים
Exodus 20:19,ויאמר יהוה אל משה כה תאמר אל בני ישראל אתם ראיתם כי מן השמים דברתי עמכם
Exodus 20:20,לא תעשון אתי אלהי כסף ואלהי זהב לא תעשו לכם
Exodus 20:21,מזבח אדמה תעשה לי וזבחת עליו את עלתיך ואת שלמיך את צאנך ואת בקרך בכל המקום אשר אזכיר את שמי אבוא אליך וברכתיך
Exodus 20:22,ואם מזבח אבנים תעשה לי לא תבנה אתהן גזית כי חרבך הנפת עליה ותחללה
Exodus 20:23,ולא תעלה במעלת על מזבחי אשר לא תגלה ערותך עליו
Exodus 21:1,ואלה המשפטים אשר תשים לפניהם
Exodus 21:2,כי תקנה עבד עברי שש שנים יעבד ובשבעת יצא לחפשי חנם
Exodus 21:3,אם בגפו יבא בגפו יצא אם בעל אשה הוא ויצאה אשתו עמו
Exodus 21:4,אם אדניו יתן לו אשה וילדה לו בנים או בנות האשה וילדיה תהיה לאדניה והוא יצא בגפו
Exodus 21:5,ואם אמר יאמר העבד אהבתי את אדני את אשתי ואת בני לא אצא חפשי
Exodus 21:6,והגישו אדניו אל האלהים והגישו אל הדלת או אל המזוזה ורצע אדניו את אזנו במרצע ועבדו לעלם
Exodus 21:7,וכי ימכר איש את בתו לאמה לא תצא כצאת העבדים
Exodus 21:8,אם רעה בעיני אדניה אשר לא [לו] יעדה והפדה לעם נכרי לא ימשל למכרה בבגדו בה
Exodus 21:9,ואם לבנו ייעדנה כמשפט הבנות יעשה לה
Exodus 21:10,אם אחרת יקח לו שארה כסותה וענתה לא יגרע
Exodus 21:11,ואם שלש אלה לא יעשה לה ויצאה חנם אין כסף
Exodus 21:12,מכה איש ומת מות יומת
Exodus 21:13,ואשר לא צדה והאלהים אנה לידו ושמתי לך מקום אשר ינוס שמה
Exodus 21:14,וכי יזד איש על רעהו להרגו בערמה מעם מזבחי תקחנו למות
Exodus 21:15,ומכה אביו ואמו מות יומת
Exodus 21:16,וגנב איש ומכרו ונמצא בידו מות יומת
Exodus 21:17,ומקלל אביו ואמו מות יומת
Exodus 21:18,וכי יריבן אנשים והכה איש את רעהו באבן או באגרף ולא ימות ונפל למשכב
Exodus 21:19,אם יקום והתהלך בחוץ על משענתו ונקה המכה רק שבתו יתן ורפא ירפא
Exodus 21:20,וכי יכה איש את עבדו או את אמתו בשבט ומת תחת ידו נקם ינקם
Exodus 21:21,אך אם יום או יומים יעמד לא יקם כי כספו הוא
Exodus 21:22,וכי ינצו אנשים ונגפו אשה הרה ויצאו ילדיה ולא יהיה אסון ענוש יענש כאשר ישית עליו בעל האשה ונתן בפללים
Exodus 21:23,ואם אסון יהיה ונתתה נפש תחת נפש
Exodus 21:24,עין תחת עין שן תחת שן יד תחת יד רגל תחת רגל
Exodus 21:25,כויה תחת כויה פצע תחת פצע חבורה תחת חבורה
Exodus 21:26,וכי יכה איש את עין עבדו או את עין אמתו ושחתה לחפשי ישלחנו תחת עינו
Exodus 21:27,ואם שן עבדו או שן אמתו יפיל לחפשי ישלחנו תחת שנו
Exodus 21:28,וכי יגח שור את איש או את אשה ומת סקול יסקל השור ולא יאכל את בשרו ובעל השור נקי
Exodus 21:29,ואם שור נגח הוא מתמל שלשם והועד בבעליו ולא ישמרנו והמית איש או אשה השור יסקל וגם בעליו יומת
Exodus 21:30,אם כפר יושת עליו ונתן פדין נפשו ככל אשר יושת עליו
Exodus 21:31,או בן יגח או בת יגח כמשפט הזה יעשה לו
Exodus 21:32,אם עבד יגח השור או אמה כסף שלשים שקלים יתן לאדניו והשור יסקל
Exodus 21:33,וכי יפתח איש בור או כי יכרה איש בר ולא יכסנו ונפל שמה שור או חמור
Exodus 21:34,בעל הבור ישלם כסף ישיב לבעליו והמת יהיה לו
Exodus 21:35,וכי יגף שור איש את שור רעהו ומת ומכרו את השור החי וחצו את כספו וגם את המת יחצון
Exodus 21:36,או נודע כי שור נגח הוא מתמול שלשם ולא ישמרנו בעליו שלם ישלם שור תחת השור והמת יהיה לו
Exodus 21:37,כי יגנב איש שור או שה וטבחו או מכרו חמשה בקר ישלם תחת השור וארבע צאן תחת השה
Exodus 22:1,אם במחתרת ימצא הגנב והכה ומת אין לו דמים
Exodus 22:2,אם זרחה השמש עליו דמים לו שלם ישלם אם אין לו ונמכר בגנבתו
Exodus 22:3,אם המצא תמצא בידו הגנבה משור עד חמור עד שה חיים שנים ישלם
Exodus 22:4,כי יבער איש שדה או כרם ושלח את בעירה [בעירו] ובער בשדה אחר מיטב שדהו ומיטב כרמו ישלם
Exodus 22:5,כי תצא אש ומצאה קצים ונאכל גדיש או הקמה או השדה שלם ישלם המבער את הבערה
Exodus 22:6,כי יתן איש אל רעהו כסף או כלים לשמר וגנב מבית האיש אם ימצא הגנב ישלם שנים
Exodus 22:7,אם לא ימצא הגנב ונקרב בעל הבית אל האלהים אם לא שלח ידו במלאכת רעהו
Exodus 22:8,על כל דבר פשע על שור על חמור על שה על שלמה על כל אבדה אשר יאמר כי הוא זה עד האלהים יבא דבר שניהם אשר ירשיען אלהים ישלם שנים לרעהו
Exodus 22:9,כי יתן איש אל רעהו חמור או שור או שה וכל בהמה לשמר ומת או נשבר או נשבה אין ראה
Exodus 22:10,שבעת יהוה תהיה בין שניהם אם לא שלח ידו במלאכת רעהו ולקח בעליו ולא ישלם
Exodus 22:11,ואם גנב יגנב מעמו ישלם לבעליו
Exodus 22:12,אם טרף יטרף יבאהו עד הטרפה לא ישלם
Exodus 22:13,וכי ישאל איש מעם רעהו ונשבר או מת בעליו אין עמו שלם ישלם
Exodus 22:14,אם בעליו עמו לא ישלם אם שכיר הוא בא בשכרו
Exodus 22:15,וכי יפתה איש בתולה אשר לא ארשה ושכב עמה מהר ימהרנה לו לאשה
Exodus 22:16,אם מאן ימאן אביה לתתה לו כסף ישקל כמהר הבתולת
Exodus 22:17,מכשפה לא תחיה
Exodus 22:18,כל שכב עם בהמה מות יומת
Exodus 22:19,זבח לאלהים יחרם בלתי ליהוה לבדו
Exodus 22:20,וגר לא תונה ולא תלחצנו כי גרים הייתם בארץ מצרים
Exodus 22:21,כל אלמנה ויתום לא תענון
Exodus 22:22,אם ענה תענה אתו כי אם צעק יצעק אלי שמע אשמע צעקתו
Exodus 22:23,וחרה אפי והרגתי אתכם בחרב והיו נשיכם אלמנות ובניכם יתמים
Exodus 22:24,אם כסף תלוה את עמי את העני עמך לא תהיה לו כנשה לא תשימון עליו נשך
Exodus 22:25,אם חבל תחבל שלמת רעך עד בא השמש תשיבנו לו
Exodus 22:26,כי הוא כסותה [כסותו] לבדה הוא שמלתו לערו במה ישכב והיה כי יצעק אלי ושמעתי כי חנון אני
Exodus 22:27,אלהים לא תקלל ונשיא בעמך לא תאר
Exodus 22:28,מלאתך ודמעך לא תאחר בכור בניך תתן לי
Exodus 22:29,כן תעשה לשרך לצאנך שבעת ימים יהיה עם אמו ביום השמיני תתנו לי
Exodus 22:30,ואנשי קדש תהיון לי ובשר בשדה טרפה לא תאכלו לכלב תשלכון אתו
Exodus 23:1,לא תשא שמע שוא אל תשת ידך עם רשע להית עד חמס
Exodus 23:2,לא תהיה אחרי רבים לרעת ולא תענה על רב לנטת אחרי רבים להטת
Exodus 23:3,ודל לא תהדר בריבו
Exodus 23:4,כי תפגע שור איבך או חמרו תעה השב תשיבנו לו
Exodus 23:5,כי תראה חמור שנאך רבץ תחת משאו וחדלת מעזב לו עזב תעזב עמו
Exodus 23:6,לא תטה משפט אבינך בריבו
Exodus 23:7,מדבר שקר תרחק ונקי וצדיק אל תהרג כי לא אצדיק רשע
Exodus 23:8,ושחד לא תקח כי השחד יעור פקחים ויסלף דברי צדיקים
Exodus 23:9,וגר לא תלחץ ואתם ידעתם את נפש הגר כי גרים הייתם בארץ מצרים
Exodus 23:10,ושש שנים תזרע את ארצך ואספת את תבואתה
Exodus 23:11,והשביעת תשמטנה ונטשתה ואכלו אביני עמך ויתרם תאכל חית השדה כן תעשה לכרמך לזיתך
Exodus 23:12,ששת ימים תעשה מעשיך וביום השביעי תשבת למען ינוח שורך וחמרך וינפש בן אמתך והגר
Exodus 23:13,ובכל אשר אמרתי אליכם תשמרו ושם אלהים אחרים לא תזכירו לא ישמע על פיך
Exodus 23:14,שלש רגלים תחג לי בשנה
Exodus 23:15,את חג המצות תשמר שבעת ימים תאכל מצות כאשר צויתך למועד חדש האביב כי בו יצאת ממצרים ולא יראו פני ריקם
Exodus 23:16,וחג הקציר בכורי מעשיך אשר תזרע בשדה וחג האסף בצאת השנה באספך את מעשיך מן השדה
Exodus 23:17,שלש פעמים בשנה יראה כל זכורך אל פני האדן יהוה
Exodus 23:18,לא תזבח על חמץ דם זבחי ולא ילין חלב חגי עד בקר
Exodus 23:19,ראשית בכורי אדמתך תביא בית יהוה אלהיך לא תבשל גדי בחלב אמו
Exodus 23:20,הנה אנכי שלח מלאך לפניך לשמרך בדרך ולהביאך אל המקום אשר הכנתי
Exodus 23:21,השמר מפניו ושמע בקלו אל תמר בו כי לא ישא לפשעכם כי שמי בקרבו
Exodus 23:22,כי אם שמע תשמע בקלו ועשית כל אשר אדבר ואיבתי את איביך וצרתי את צרריך
Exodus 23:23,כי ילך מלאכי לפניך והביאך אל האמרי והחתי והפרזי והכנעני החוי והיבוסי והכחדתיו
Exodus 23:24,לא תשתחוה לאלהיהם ולא תעבדם ולא תעשה כמעשיהם כי הרס תהרסם ושבר תשבר מצבתיהם
Exodus 23:25,ועבדתם את יהוה אלהיכם וברך את לחמך ואת מימיך והסרתי מחלה מקרבך
Exodus 23:26,לא תהיה משכלה ועקרה בארצך את מספר ימיך אמלא
Exodus 23:27,את אימתי אשלח לפניך והמתי את כל העם אשר תבא בהם ונתתי את כל איביך אליך ערף
Exodus 23:28,ושלחתי את הצרעה לפניך וגרשה את החוי את הכנעני ואת החתי מלפניך
Exodus 23:29,לא אגרשנו מפניך בשנה אחת פן תהיה הארץ שממה ורבה עליך חית השדה
Exodus 23:30,מעט מעט אגרשנו מפניך עד אשר תפרה ונחלת את הארץ
Exodus 23:31,ושתי את גבלך מים סוף ועד ים פלשתים וממדבר עד הנהר כי אתן בידכם את ישבי הארץ וגרשתמו מפניך
Exodus 23:32,לא תכרת להם ולאלהיהם ברית
Exodus 23:33,לא ישבו בארצך פן יחטיאו אתך לי כי תעבד את אלהיהם כי יהיה לך למוקש
Exodus 24:1,ואל משה אמר עלה אל יהוה אתה ואהרן נדב ואביהוא ושבעים מזקני ישראל והשתחויתם מרחק
Exodus 24:2,ונגש משה לבדו אל יהוה והם לא יגשו והעם לא יעלו עמו
Exodus 24:3,ויבא משה ויספר לעם את כל דברי יהוה ואת כל המשפטים ויען כל העם קול אחד ויאמרו כל הדברים אשר דבר יהוה נעשה
Exodus 24:4,ויכתב משה את כל דברי יהוה וישכם בבקר ויבן מזבח תחת ההר ושתים עשרה מצבה לשנים עשר שבטי ישראל
Exodus 24:5,וישלח את נערי בני ישראל ויעלו עלת ויזבחו זבחים שלמים ליהוה פרים
Exodus 24:6,ויקח משה חצי הדם וישם באגנת וחצי הדם זרק על המזבח
Exodus 24:7,ויקח ספר הברית ויקרא באזני העם ויאמרו כל אשר דבר יהוה נעשה ונשמע
Exodus 24:8,ויקח משה את הדם ויזרק על העם ויאמר הנה דם הברית אשר כרת יהוה עמכם על כל הדברים האלה
Exodus 24:9,ויעל משה ואהרן נדב ואביהוא ושבעים מזקני ישראל
Exodus 24:10,ויראו את אלהי ישראל ותחת רגליו כמעשה לבנת הספיר וכעצם השמים לטהר
Exodus 24:11,ואל אצילי בני ישראל לא שלח ידו ויחזו את האלהים ויאכלו וישתו
Exodus 24:12,ויאמר יהוה אל משה עלה אלי ההרה והיה שם ואתנה לך את לחת האבן והתורה והמצוה אשר כתבתי להורתם
Exodus 24:13,ויקם משה ויהושע משרתו ויעל משה אל הר האלהים
Exodus 24:14,ואל הזקנים אמר שבו לנו בזה עד אשר נשוב אליכם והנה אהרן וחור עמכם מי בעל דברים יגש אלהם
Exodus 24:15,ויעל משה אל ההר ויכס הענן את ההר
Exodus 24:16,וישכן כבוד יהוה על הר סיני ויכסהו הענן ששת ימים ויקרא אל משה ביום השביעי מתוך הענן
Exodus 24:17,ומראה כבוד יהוה כאש אכלת בראש ההר לעיני בני ישראל
Exodus 24:18,ויבא משה בתוך הענן ויעל אל ההר ויהי משה בהר ארבעים יום וארבעים לילה
Exodus 25:1,וידבר יהוה אל משה לאמר
Exodus 25:2,דבר אל בני ישראל ויקחו לי תרומה מאת כל איש אשר ידבנו לבו תקחו את תרומתי
Exodus 25:3,וזאת התרומה אשר תקחו מאתם זהב וכסף ונחשת
Exodus 25:4,ותכלת וארגמן ותולעת שני ושש ועזים
Exodus 25:5,וערת אילם מאדמים וערת תחשים ועצי שטים
Exodus 25:6,שמן למאר בשמים לשמן המשחה ולקטרת הסמים
Exodus 25:7,אבני שהם ואבני מלאים לאפד ולחשן
Exodus 25:8,ועשו לי מקדש ושכנתי בתוכם
Exodus 25:9,ככל אשר אני מראה אותך את תבנית המשכן ואת תבנית כל כליו וכן תעשו
Exodus 25:10,ועשו ארון עצי שטים אמתים וחצי ארכו ואמה וחצי רחבו ואמה וחצי קמתו
Exodus 25:11,וצפית אתו זהב טהור מבית ומחוץ תצפנו ועשית עליו זר זהב סביב
Exodus 25:12,ויצקת לו ארבע טבעת זהב ונתתה על ארבע פעמתיו ושתי טבעת על צלעו האחת ושתי טבעת על צלעו השנית
Exodus 25:13,ועשית בדי עצי שטים וצפית אתם זהב
Exodus 25:14,והבאת את הבדים בטבעת על צלעת הארן לשאת את הארן בהם
Exodus 25:15,בטבעת הארן יהיו הבדים לא יסרו ממנו
Exodus 25:16,ונתת אל הארן את העדת אשר אתן אליך
Exodus 25:17,ועשית כפרת זהב טהור אמתים וחצי ארכה ואמה וחצי רחבה
Exodus 25:18,ועשית שנים כרבים זהב מקשה תעשה אתם משני קצות הכפרת
Exodus 25:19,ועשה כרוב אחד מקצה מזה וכרוב אחד מקצה מזה מן הכפרת תעשו את הכרבים על שני קצותיו
Exodus 25:20,והיו הכרבים פרשי כנפים למעלה סככים בכנפיהם על הכפרת ופניהם איש אל אחיו אל הכפרת יהיו פני הכרבים
Exodus 25:21,ונתת את הכפרת על הארן מלמעלה ואל הארן תתן את העדת אשר אתן אליך
Exodus 25:22,ונועדתי לך שם ודברתי אתך מעל הכפרת מבין שני הכרבים אשר על ארן העדת את כל אשר אצוה אותך אל בני ישראל
Exodus 25:23,ועשית שלחן עצי שטים אמתים ארכו ואמה רחבו ואמה וחצי קמתו
Exodus 25:24,וצפית אתו זהב טהור ועשית לו זר זהב סביב
Exodus 25:25,ועשית לו מסגרת טפח סביב ועשית זר זהב למסגרתו סביב
Exodus 25:26,ועשית לו ארבע טבעת זהב ונתת את הטבעת על ארבע הפאת אשר לארבע רגליו
Exodus 25:27,לעמת המסגרת תהיין הטבעת לבתים לבדים לשאת את השלחן
Exodus 25:28,ועשית את הבדים עצי שטים וצפית אתם זהב ונשא בם את השלחן
Exodus 25:29,ועשית קערתיו וכפתיו וקשותיו ומנקיתיו אשר יסך בהן זהב טהור תעשה אתם
Exodus 25:30,ונתת על השלחן לחם פנים לפני תמיד
Exodus 25:31,ועשית מנרת זהב טהור מקשה תעשה המנורה ירכה וקנה גביעיה כפתריה ופרחיה ממנה יהיו
Exodus 25:32,וששה קנים יצאים מצדיה שלשה קני מנרה מצדה האחד ושלשה קני מנרה מצדה השני
Exodus 25:33,שלשה גבעים משקדים בקנה האחד כפתר ופרח ושלשה גבעים משקדים בקנה האחד כפתר ופרח כן לששת הקנים היצאים מן המנרה
Exodus 25:34,ובמנרה ארבעה גבעים משקדים כפתריה ופרחיה
Exodus 25:35,וכפתר תחת שני הקנים ממנה וכפתר תחת שני הקנים ממנה וכפתר תחת שני הקנים ממנה לששת הקנים היצאים מן המנרה
Exodus 25:36,כפתריהם וקנתם ממנה יהיו כלה מקשה אחת זהב טהור
Exodus 25:37,ועשית את נרתיה שבעה והעלה את נרתיה והאיר על עבר פניה
Exodus 25:38,ומלקחיה ומחתתיה זהב טהור
Exodus 25:39,ככר זהב טהור יעשה אתה את כל הכלים האלה
Exodus 25:40,וראה ועשה בתבניתם אשר אתה מראה בהר
Exodus 26:1,ואת המשכן תעשה עשר יריעת שש משזר ותכלת וארגמן ותלעת שני כרבים מעשה חשב תעשה אתם
Exodus 26:2,ארך היריעה האחת שמנה ועשרים באמה ורחב ארבע באמה היריעה האחת מדה אחת לכל היריעת
Exodus 26:3,חמש היריעת תהיין חברת אשה אל אחתה וחמש יריעת חברת אשה אל אחתה
Exodus 26:4,ועשית ללאת תכלת על שפת היריעה האחת מקצה בחברת וכן תעשה בשפת היריעה הקיצונה במחברת השנית
Exodus 26:5,חמשים ללאת תעשה ביריעה האחת וחמשים ללאת תעשה בקצה היריעה אשר במחברת השנית מקבילת הללאת אשה אל אחתה
Exodus 26:6,ועשית חמשים קרסי זהב וחברת את היריעת אשה אל אחתה בקרסים והיה המשכן אחד
Exodus 26:7,ועשית יריעת עזים לאהל על המשכן עשתי עשרה יריעת תעשה אתם
Exodus 26:8,ארך היריעה האחת שלשים באמה ורחב ארבע באמה היריעה האחת מדה אחת לעשתי עשרה יריעת
Exodus 26:9,וחברת את חמש היריעת לבד ואת שש היריעת לבד וכפלת את היריעה הששית אל מול פני האהל
Exodus 26:10,ועשית חמשים ללאת על שפת היריעה האחת הקיצנה בחברת וחמשים ללאת על שפת היריעה החברת השנית
Exodus 26:11,ועשית קרסי נחשת חמשים והבאת את הקרסים בללאת וחברת את האהל והיה אחד
Exodus 26:12,וסרח העדף ביריעת האהל חצי היריעה העדפת תסרח על אחרי המשכן
Exodus 26:13,והאמה מזה והאמה מזה בעדף בארך יריעת האהל יהיה סרוח על צדי המשכן מזה ומזה לכסתו
Exodus 26:14,ועשית מכסה לאהל ערת אילם מאדמים ומכסה ערת תחשים מלמעלה
Exodus 26:15,ועשית את הקרשים למשכן עצי שטים עמדים
Exodus 26:16,עשר אמות ארך הקרש ואמה וחצי האמה רחב הקרש האחד
Exodus 26:17,שתי ידות לקרש האחד משלבת אשה אל אחתה כן תעשה לכל קרשי המשכן
Exodus 26:18,ועשית את הקרשים למשכן עשרים קרש לפאת נגבה תימנה
Exodus 26:19,וארבעים אדני כסף תעשה תחת עשרים הקרש שני אדנים תחת הקרש האחד לשתי ידתיו ושני אדנים תחת הקרש האחד לשתי ידתיו
Exodus 26:20,ולצלע המשכן השנית לפאת צפון עשרים קרש
Exodus 26:21,וארבעים אדניהם כסף שני אדנים תחת הקרש האחד ושני אדנים תחת הקרש האחד
Exodus 26:22,ולירכתי המשכן ימה תעשה ששה קרשים
Exodus 26:23,ושני קרשים תעשה למקצעת המשכן בירכתים
Exodus 26:24,ויהיו תאמים מלמטה ויחדו יהיו תמים על ראשו אל הטבעת האחת כן יהיה לשניהם לשני המקצעת יהיו
Exodus 26:25,והיו שמנה קרשים ואדניהם כסף ששה עשר אדנים שני אדנים תחת הקרש האחד ושני אדנים תחת הקרש האחד
Exodus 26:26,ועשית בריחם עצי שטים חמשה לקרשי צלע המשכן האחד
Exodus 26:27,וחמשה בריחם לקרשי צלע המשכן השנית וחמשה בריחם לקרשי צלע המשכן לירכתים ימה
Exodus 26:28,והבריח התיכן בתוך הקרשים מברח מן הקצה אל הקצה
Exodus 26:29,ואת הקרשים תצפה זהב ואת טבעתיהם תעשה זהב בתים לבריחם וצפית את הבריחם זהב
Exodus 26:30,והקמת את המשכן כמשפטו אשר הראית בהר
Exodus 26:31,ועשית פרכת תכלת וארגמן ותולעת שני ושש משזר מעשה חשב יעשה אתה כרבים
Exodus 26:32,ונתתה אתה על ארבעה עמודי שטים מצפים זהב וויהם זהב על ארבעה אדני כסף
Exodus 26:33,ונתתה את הפרכת תחת הקרסים והבאת שמה מבית לפרכת את ארון העדות והבדילה הפרכת לכם בין הקדש ובין קדש הקדשים
Exodus 26:34,ונתת את הכפרת על ארון העדת בקדש הקדשים
Exodus 26:35,ושמת את השלחן מחוץ לפרכת ואת המנרה נכח השלחן על צלע המשכן תימנה והשלחן תתן על צלע צפון
Exodus 26:36,ועשית מסך לפתח האהל תכלת וארגמן ותולעת שני ושש משזר מעשה רקם
Exodus 26:37,ועשית למסך חמשה עמודי שטים וצפית אתם זהב וויהם זהב ויצקת להם חמשה אדני נחשת
Exodus 27:1,ועשית את המזבח עצי שטים חמש אמות ארך וחמש אמות רחב רבוע יהיה המזבח ושלש אמות קמתו
Exodus 27:2,ועשית קרנתיו על ארבע פנתיו ממנו תהיין קרנתיו וצפית אתו נחשת
Exodus 27:3,ועשית סירתיו לדשנו ויעיו ומזרקתיו ומזלגתיו ומחתתיו לכל כליו תעשה נחשת
Exodus 27:4,ועשית לו מכבר מעשה רשת נחשת ועשית על הרשת ארבע טבעת נחשת על ארבע קצותיו
Exodus 27:5,ונתתה אתה תחת כרכב המזבח מלמטה והיתה הרשת עד חצי המזבח
Exodus 27:6,ועשית בדים למזבח בדי עצי שטים וצפית אתם נחשת
Exodus 27:7,והובא את בדיו בטבעת והיו הבדים על שתי צלעת המזבח בשאת אתו
Exodus 27:8,נבוב לחת תעשה אתו כאשר הראה אתך בהר כן יעשו
Exodus 27:9,ועשית את חצר המשכן לפאת נגב תימנה קלעים לחצר שש משזר מאה באמה ארך לפאה האחת
Exodus 27:10,ועמדיו עשרים ואדניהם עשרים נחשת ווי העמדים וחשקיהם כסף
Exodus 27:11,וכן לפאת צפון בארך קלעים מאה ארך ועמדו [ועמודיו] עשרים ואדניהם עשרים נחשת ווי העמדים וחשקיהם כסף
Exodus 27:12,ורחב החצר לפאת ים קלעים חמשים אמה עמדיהם עשרה ואדניהם עשרה
Exodus 27:13,ורחב החצר לפאת קדמה מזרחה חמשים אמה
Exodus 27:14,וחמש עשרה אמה קלעים לכתף עמדיהם שלשה ואדניהם שלשה
Exodus 27:15,ולכתף השנית חמש עשרה קלעים עמדיהם שלשה ואדניהם שלשה
Exodus 27:16,ולשער החצר מסך עשרים אמה תכלת וארגמן ותולעת שני ושש משזר מעשה רקם עמדיהם ארבעה ואדניהם ארבעה
Exodus 27:17,כל עמודי החצר סביב מחשקים כסף וויהם כסף ואדניהם נחשת
Exodus 27:18,ארך החצר מאה באמה ורחב חמשים בחמשים וקמה חמש אמות שש משזר ואדניהם נחשת
Exodus 27:19,לכל כלי המשכן בכל עבדתו וכל יתדתיו וכל יתדת החצר נחשת
Exodus 27:20,ואתה תצוה את בני ישראל ויקחו אליך שמן זית זך כתית למאור להעלת נר תמיד
Exodus 27:21,באהל מועד מחוץ לפרכת אשר על העדת יערך אתו אהרן ובניו מערב עד בקר לפני יהוה חקת עולם לדרתם מאת בני ישראל
Exodus 28:1,ואתה הקרב אליך את אהרן אחיך ואת בניו אתו מתוך בני ישראל לכהנו לי אהרן נדב ואביהוא אלעזר ואיתמר בני אהרן
Exodus 28:2,ועשית בגדי קדש לאהרן אחיך לכבוד ולתפארת
Exodus 28:3,ואתה תדבר אל כל חכמי לב אשר מלאתיו רוח חכמה ועשו את בגדי אהרן לקדשו לכהנו לי
Exodus 28:4,ואלה הבגדים אשר יעשו חשן ואפוד ומעיל וכתנת תשבץ מצנפת ואבנט ועשו בגדי קדש לאהרן אחיך ולבניו לכהנו לי
Exodus 28:5,והם יקחו את הזהב ואת התכלת ואת הארגמן ואת תולעת השני ואת השש
Exodus 28:6,ועשו את האפד זהב תכלת וארגמן תולעת שני ושש משזר מעשה חשב
Exodus 28:7,שתי כתפת חברת יהיה לו אל שני קצותיו וחבר
Exodus 28:8,וחשב אפדתו אשר עליו כמעשהו ממנו יהיה זהב תכלת וארגמן ותולעת שני ושש משזר
Exodus 28:9,ולקחת את שתי אבני שהם ופתחת עליהם שמות בני ישראל
Exodus 28:10,ששה משמתם על האבן האחת ואת שמות הששה הנותרים על האבן השנית כתולדתם
Exodus 28:11,מעשה חרש אבן פתוחי חתם תפתח את שתי האבנים על שמת בני ישראל מסבת משבצות זהב תעשה אתם
Exodus 28:12,ושמת את שתי האבנים על כתפת האפד אבני זכרן לבני ישראל ונשא אהרן את שמותם לפני יהוה על שתי כתפיו לזכרן
Exodus 28:13,ועשית משבצת זהב
Exodus 28:14,ושתי שרשרת זהב טהור מגבלת תעשה אתם מעשה עבת ונתתה את שרשרת העבתת על המשבצת
Exodus 28:15,ועשית חשן משפט מעשה חשב כמעשה אפד תעשנו זהב תכלת וארגמן ותולעת שני ושש משזר תעשה אתו
Exodus 28:16,רבוע יהיה כפול זרת ארכו וזרת רחבו
Exodus 28:17,ומלאת בו מלאת אבן ארבעה טורים אבן טור אדם פטדה וברקת הטור האחד
Exodus 28:18,והטור השני נפך ספיר ויהלם
Exodus 28:19,והטור השלישי לשם שבו ואחלמה
Exodus 28:20,והטור הרביעי תרשיש ושהם וישפה משבצים זהב יהיו במלואתם
Exodus 28:21,והאבנים תהיין על שמת בני ישראל שתים עשרה על שמתם פתוחי חותם איש על שמו תהיין לשני עשר שבט
Exodus 28:22,ועשית על החשן שרשת גבלת מעשה עבת זהב טהור
Exodus 28:23,ועשית על החשן שתי טבעות זהב ונתת את שתי הטבעות על שני קצות החשן
Exodus 28:24,ונתתה את שתי עבתת הזהב על שתי הטבעת אל קצות החשן
Exodus 28:25,ואת שתי קצות שתי העבתת תתן על שתי המשבצות ונתתה על כתפות האפד אל מול פניו
Exodus 28:26,ועשית שתי טבעות זהב ושמת אתם על שני קצות החשן על שפתו אשר אל עבר האפד ביתה
Exodus 28:27,ועשית שתי טבעות זהב ונתתה אתם על שתי כתפות האפוד מלמטה ממול פניו לעמת מחברתו ממעל לחשב האפוד
Exodus 28:28,וירכסו את החשן מטבעתו [מטבעתיו] אל טבעת האפד בפתיל תכלת להיות על חשב האפוד ולא יזח החשן מעל האפוד
Exodus 28:29,ונשא אהרן את שמות בני ישראל בחשן המשפט על לבו בבאו אל הקדש לזכרן לפני יהוה תמיד
Exodus 28:30,ונתת אל חשן המשפט את האורים ואת התמים והיו על לב אהרן בבאו לפני יהוה ונשא אהרן את משפט בני ישראל על לבו לפני יהוה תמיד
Exodus 28:31,ועשית את מעיל האפוד כליל תכלת
Exodus 28:32,והיה פי ראשו בתוכו שפה יהיה לפיו סביב מעשה ארג כפי תחרא יהיה לו לא יקרע
Exodus 28:33,ועשית על שוליו רמני תכלת וארגמן ותולעת שני על שוליו סביב ופעמני זהב בתוכם סביב
Exodus 28:34,פעמן זהב ורמון פעמן זהב ורמון על שולי המעיל סביב
Exodus 28:35,והיה על אהרן לשרת ונשמע קולו בבאו אל הקדש לפני יהוה ובצאתו ולא ימות
Exodus 28:36,ועשית ציץ זהב טהור ופתחת עליו פתוחי חתם קדש ליהוה
Exodus 28:37,ושמת אתו על פתיל תכלת והיה על המצנפת אל מול פני המצנפת יהיה
Exodus 28:38,והיה על מצח אהרן ונשא אהרן את עון הקדשים אשר יקדישו בני ישראל לכל מתנת קדשיהם והיה על מצחו תמיד לרצון להם לפני יהוה
Exodus 28:39,ושבצת הכתנת שש ועשית מצנפת שש ואבנט תעשה מעשה רקם
Exodus 28:40,ולבני אהרן תעשה כתנת ועשית להם אבנטים ומגבעות תעשה להם לכבוד ולתפארת
Exodus 28:41,והלבשת אתם את אהרן אחיך ואת בניו אתו ומשחת אתם ומלאת את ידם וקדשת אתם וכהנו לי
Exodus 28:42,ועשה להם מכנסי בד לכסות בשר ערוה ממתנים ועד ירכים יהיו
Exodus 28:43,והיו על אהרן ועל בניו בבאם אל אהל מועד או בגשתם אל המזבח לשרת בקדש ולא ישאו עון ומתו חקת עולם לו ולזרעו אחריו
Exodus 29:1,וזה הדבר אשר תעשה להם לקדש אתם לכהן לי לקח פר אחד בן בקר ואילם שנים תמימם
Exodus 29:2,ולחם מצות וחלת מצת בלולת בשמן ורקיקי מצות משחים בשמן סלת חטים תעשה אתם
Exodus 29:3,ונתת אותם על סל אחד והקרבת אתם בסל ואת הפר ואת שני האילם
Exodus 29:4,ואת אהרן ואת בניו תקריב אל פתח אהל מועד ורחצת אתם במים
Exodus 29:5,ולקחת את הבגדים והלבשת את אהרן את הכתנת ואת מעיל האפד ואת האפד ואת החשן ואפדת לו בחשב האפד
Exodus 29:6,ושמת המצנפת על ראשו ונתת את נזר הקדש על המצנפת
Exodus 29:7,ולקחת את שמן המשחה ויצקת על ראשו ומשחת אתו
Exodus 29:8,ואת בניו תקריב והלבשתם כתנת
Exodus 29:9,וחגרת אתם אבנט אהרן ובניו וחבשת להם מגבעת והיתה להם כהנה לחקת עולם ומלאת יד אהרן ויד בניו
Exodus 29:10,והקרבת את הפר לפני אהל מועד וסמך אהרן ובניו את ידיהם על ראש הפר
Exodus 29:11,ושחטת את הפר לפני יהוה פתח אהל מועד
Exodus 29:12,ולקחת מדם הפר ונתתה על קרנת המזבח באצבעך ואת כל הדם תשפך אל יסוד המזבח
Exodus 29:13,ולקחת את כל החלב המכסה את הקרב ואת היתרת על הכבד ואת שתי הכלית ואת החלב אשר עליהן והקטרת המזבחה
Exodus 29:14,ואת בשר הפר ואת ערו ואת פרשו תשרף באש מחוץ למחנה חטאת הוא
Exodus 29:15,ואת האיל האחד תקח וסמכו אהרן ובניו את ידיהם על ראש האיל
Exodus 29:16,ושחטת את האיל ולקחת את דמו וזרקת על המזבח סביב
Exodus 29:17,ואת האיל תנתח לנתחיו ורחצת קרבו וכרעיו ונתת על נתחיו ועל ראשו
Exodus 29:18,והקטרת את כל האיל המזבחה עלה הוא ליהוה ריח ניחוח אשה ליהוה הוא
Exodus 29:19,ולקחת את האיל השני וסמך אהרן ובניו את ידיהם על ראש האיל
Exodus 29:20,ושחטת את האיל ולקחת מדמו ונתתה על תנוך אזן אהרן ועל תנוך אזן בניו הימנית ועל בהן ידם הימנית ועל בהן רגלם הימנית וזרקת את הדם על המזבח סביב
Exodus 29:21,ולקחת מן הדם אשר על המזבח ומשמן המשחה והזית על אהרן ועל בגדיו ועל בניו ועל בגדי בניו אתו וקדש הוא ובגדיו ובניו ובגדי בניו אתו
Exodus 29:22,ולקחת מן האיל החלב והאליה ואת החלב המכסה את הקרב ואת יתרת הכבד ואת שתי הכלית ואת החלב אשר עלהן ואת שוק הימין כי איל מלאים הוא
Exodus 29:23,וככר לחם אחת וחלת לחם שמן אחת ורקיק אחד מסל המצות אשר לפני יהוה
Exodus 29:24,ושמת הכל על כפי אהרן ועל כפי בניו והנפת אתם תנופה לפני יהוה
Exodus 29:25,ולקחת אתם מידם והקטרת המזבחה על העלה לריח ניחוח לפני יהוה אשה הוא ליהוה
Exodus 29:26,ולקחת את החזה מאיל המלאים אשר לאהרן והנפת אתו תנופה לפני יהוה והיה לך למנה
Exodus 29:27,וקדשת את חזה התנופה ואת שוק התרומה אשר הונף ואשר הורם מאיל המלאים מאשר לאהרן ומאשר לבניו
Exodus 29:28,והיה לאהרן ולבניו לחק עולם מאת בני ישראל כי תרומה הוא ותרומה יהיה מאת בני ישראל מזבחי שלמיהם תרומתם ליהוה
Exodus 29:29,ובגדי הקדש אשר לאהרן יהיו לבניו אחריו למשחה בהם ולמלא בם את ידם
Exodus 29:30,שבעת ימים ילבשם הכהן תחתיו מבניו אשר יבא אל אהל מועד לשרת בקדש
Exodus 29:31,ואת איל המלאים תקח ובשלת את בשרו במקם קדש
Exodus 29:32,ואכל אהרן ובניו את בשר האיל ואת הלחם אשר בסל פתח אהל מועד
Exodus 29:33,ואכלו אתם אשר כפר בהם למלא את ידם לקדש אתם וזר לא יאכל כי קדש הם
Exodus 29:34,ואם יותר מבשר המלאים ומן הלחם עד הבקר ושרפת את הנותר באש לא יאכל כי קדש הוא
Exodus 29:35,ועשית לאהרן ולבניו ככה ככל אשר צויתי אתכה שבעת ימים תמלא ידם
Exodus 29:36,ופר חטאת תעשה ליום על הכפרים וחטאת על המזבח בכפרך עליו ומשחת אתו לקדשו
Exodus 29:37,שבעת ימים תכפר על המזבח וקדשת אתו והיה המזבח קדש קדשים כל הנגע במזבח יקדש
Exodus 29:38,וזה אשר תעשה על המזבח כבשים בני שנה שנים ליום תמיד
Exodus 29:39,את הכבש האחד תעשה בבקר ואת הכבש השני תעשה בין הערבים
Exodus 29:40,ועשרן סלת בלול בשמן כתית רבע ההין ונסך רבעית ההין יין לכבש האחד
Exodus 29:41,ואת הכבש השני תעשה בין הערבים כמנחת הבקר וכנסכה תעשה לה לריח ניחח אשה ליהוה
Exodus 29:42,עלת תמיד לדרתיכם פתח אהל מועד לפני יהוה אשר אועד לכם שמה לדבר אליך שם
Exodus 29:43,ונעדתי שמה לבני ישראל ונקדש בכבדי
Exodus 29:44,וקדשתי את אהל מועד ואת המזבח ואת אהרן ואת בניו אקדש לכהן לי
Exodus 29:45,ושכנתי בתוך בני ישראל והייתי להם לאלהים
Exodus 29:46,וידעו כי אני יהוה אלהיהם אשר הוצאתי אתם מארץ מצרים לשכני בתוכם אני יהוה אלהיהם
Exodus 30:1,ועשית מזבח מקטר קטרת עצי שטים תעשה אתו
Exodus 30:2,אמה ארכו ואמה רחבו רבוע יהיה ואמתים קמתו ממנו קרנתיו
Exodus 30:3,וצפית אתו זהב טהור את גגו ואת קירתיו סביב ואת קרנתיו ועשית לו זר זהב סביב
Exodus 30:4,ושתי טבעת זהב תעשה לו מתחת לזרו על שתי צלעתיו תעשה על שני צדיו והיה לבתים לבדים לשאת אתו בהמה
Exodus 30:5,ועשית את הבדים עצי שטים וצפית אתם זהב
Exodus 30:6,ונתתה אתו לפני הפרכת אשר על ארן העדת לפני הכפרת אשר על העדת אשר אועד לך שמה
Exodus 30:7,והקטיר עליו אהרן קטרת סמים בבקר בבקר בהיטיבו את הנרת יקטירנה
Exodus 30:8,ובהעלת אהרן את הנרת בין הערבים יקטירנה קטרת תמיד לפני יהוה לדרתיכם
Exodus 30:9,לא תעלו עליו קטרת זרה ועלה ומנחה ונסך לא תסכו עליו
Exodus 30:10,וכפר אהרן על קרנתיו אחת בשנה מדם חטאת הכפרים אחת בשנה יכפר עליו לדרתיכם קדש קדשים הוא ליהוה
Exodus 30:11,וידבר יהוה אל משה לאמר
Exodus 30:12,כי תשא את ראש בני ישראל לפקדיהם ונתנו איש כפר נפשו ליהוה בפקד אתם ולא יהיה בהם נגף בפקד אתם
Exodus 30:13,זה יתנו כל העבר על הפקדים מחצית השקל בשקל הקדש עשרים גרה השקל מחצית השקל תרומה ליהוה
Exodus 30:14,כל העבר על הפקדים מבן עשרים שנה ומעלה יתן תרומת יהוה
Exodus 30:15,העשיר לא ירבה והדל לא ימעיט ממחצית השקל לתת את תרומת יהוה לכפר על נפשתיכם
Exodus 30:16,ולקחת את כסף הכפרים מאת בני ישראל ונתת אתו על עבדת אהל מועד והיה לבני ישראל לזכרון לפני יהוה לכפר על נפשתיכם
Exodus 30:17,וידבר יהוה אל משה לאמר
Exodus 30:18,ועשית כיור נחשת וכנו נחשת לרחצה ונתת אתו בין אהל מועד ובין המזבח ונתת שמה מים
Exodus 30:19,ורחצו אהרן ובניו ממנו את ידיהם ואת רגליהם
Exodus 30:20,בבאם אל אהל מועד ירחצו מים ולא ימתו או בגשתם אל המזבח לשרת להקטיר אשה ליהוה
Exodus 30:21,ורחצו ידיהם ורגליהם ולא ימתו והיתה להם חק עולם לו ולזרעו לדרתם
Exodus 30:22,וידבר יהוה אל משה לאמר
Exodus 30:23,ואתה קח לך בשמים ראש מר דרור חמש מאות וקנמן בשם מחציתו חמשים ומאתים וקנה בשם חמשים ומאתים
Exodus 30:24,וקדה חמש מאות בשקל הקדש ושמן זית הין
Exodus 30:25,ועשית אתו שמן משחת קדש רקח מרקחת מעשה רקח שמן משחת קדש יהיה
Exodus 30:26,ומשחת בו את אהל מועד ואת ארון העדת
Exodus 30:27,ואת השלחן ואת כל כליו ואת המנרה ואת כליה ואת מזבח הקטרת
Exodus 30:28,ואת מזבח העלה ואת כל כליו ואת הכיר ואת כנו
Exodus 30:29,וקדשת אתם והיו קדש קדשים כל הנגע בהם יקדש
Exodus 30:30,ואת אהרן ואת בניו תמשח וקדשת אתם לכהן לי
Exodus 30:31,ואל בני ישראל תדבר לאמר שמן משחת קדש יהיה זה לי לדרתיכם
Exodus 30:32,על בשר אדם לא ייסך ובמתכנתו לא תעשו כמהו קדש הוא קדש יהיה לכם
Exodus 30:33,איש אשר ירקח כמהו ואשר יתן ממנו על זר ונכרת מעמיו
Exodus 30:34,ויאמר יהוה אל משה קח לך סמים נטף ושחלת וחלבנה סמים ולבנה זכה בד בבד יהיה
Exodus 30:35,ועשית אתה קטרת רקח מעשה רוקח ממלח טהור קדש
Exodus 30:36,ושחקת ממנה הדק ונתתה ממנה לפני העדת באהל מועד אשר אועד לך שמה קדש קדשים תהיה לכם
Exodus 30:37,והקטרת אשר תעשה במתכנתה לא תעשו לכם קדש תהיה לך ליהוה
Exodus 30:38,איש אשר יעשה כמוה להריח בה ונכרת מעמיו
Exodus 31:1,וידבר יהוה אל משה לאמר
Exodus 31:2,ראה קראתי בשם בצלאל בן אורי בן חור למטה יהודה
Exodus 31:3,ואמלא אתו רוח אלהים בחכמה ובתבונה ובדעת ובכל מלאכה
Exodus 31:4,לחשב מחשבת לעשות בזהב ובכסף ובנחשת
Exodus 31:5,ובחרשת אבן למלאת ובחרשת עץ לעשות בכל מלאכה
Exodus 31:6,ואני הנה נתתי אתו את אהליאב בן אחיסמך למטה דן ובלב כל חכם לב נתתי חכמה ועשו את כל אשר צויתך
Exodus 31:7,את אהל מועד ואת הארן לעדת ואת הכפרת אשר עליו ואת כל כלי האהל
Exodus 31:8,ואת השלחן ואת כליו ואת המנרה הטהרה ואת כל כליה ואת מזבח הקטרת
Exodus 31:9,ואת מזבח העלה ואת כל כליו ואת הכיור ואת כנו
Exodus 31:10,ואת בגדי השרד ואת בגדי הקדש לאהרן הכהן ואת בגדי בניו לכהן
Exodus 31:11,ואת שמן המשחה ואת קטרת הסמים לקדש ככל אשר צויתך יעשו
Exodus 31:12,ויאמר יהוה אל משה לאמר
Exodus 31:13,ואתה דבר אל בני ישראל לאמר אך את שבתתי תשמרו כי אות הוא ביני וביניכם לדרתיכם לדעת כי אני יהוה מקדשכם
Exodus 31:14,ושמרתם את השבת כי קדש הוא לכם מחלליה מות יומת כי כל העשה בה מלאכה ונכרתה הנפש ההוא מקרב עמיה
Exodus 31:15,ששת ימים יעשה מלאכה וביום השביעי שבת שבתון קדש ליהוה כל העשה מלאכה ביום השבת מות יומת
Exodus 31:16,ושמרו בני ישראל את השבת לעשות את השבת לדרתם ברית עולם
Exodus 31:17,ביני ובין בני ישראל אות הוא לעלם כי ששת ימים עשה יהוה את השמים ואת הארץ וביום השביעי שבת וינפש
Exodus 31:18,ויתן אל משה ככלתו לדבר אתו בהר סיני שני לחת העדת לחת אבן כתבים באצבע אלהים
Exodus 32:1,וירא העם כי בשש משה לרדת מן ההר ויקהל העם על אהרן ויאמרו אליו קום עשה לנו אלהים אשר ילכו לפנינו כי זה משה האיש אשר העלנו מארץ מצרים לא ידענו מה היה לו
Exodus 32:2,ויאמר אלהם אהרן פרקו נזמי הזהב אשר באזני נשיכם בניכם ובנתיכם והביאו אלי
Exodus 32:3,ויתפרקו כל העם את נזמי הזהב אשר באזניהם ויביאו אל אהרן
Exodus 32:4,ויקח מידם ויצר אתו בחרט ויעשהו עגל מסכה ויאמרו אלה אלהיך ישראל אשר העלוך מארץ מצרים
Exodus 32:5,וירא אהרן ויבן מזבח לפניו ויקרא אהרן ויאמר חג ליהוה מחר
Exodus 32:6,וישכימו ממחרת ויעלו עלת ויגשו שלמים וישב העם לאכל ושתו ויקמו לצחק
Exodus 32:7,וידבר יהוה אל משה לך רד כי שחת עמך אשר העלית מארץ מצרים
Exodus 32:8,סרו מהר מן הדרך אשר צויתם עשו להם עגל מסכה וישתחוו לו ויזבחו לו ויאמרו אלה אלהיך ישראל אשר העלוך מארץ מצרים
Exodus 32:9,ויאמר יהוה אל משה ראיתי את העם הזה והנה עם קשה ערף הוא
Exodus 32:10,ועתה הניחה לי ויחר אפי בהם ואכלם ואעשה אותך לגוי גדול
Exodus 32:11,ויחל משה את פני יהוה אלהיו ויאמר למה יהוה יחרה אפך בעמך אשר הוצאת מארץ מצרים בכח גדול וביד חזקה
Exodus 32:12,למה יאמרו מצרים לאמר ברעה הוציאם להרג אתם בהרים ולכלתם מעל פני האדמה שוב מחרון אפך והנחם על הרעה לעמך
Exodus 32:13,זכר לאברהם ליצחק ולישראל עבדיך אשר נשבעת להם בך ותדבר אלהם ארבה את זרעכם ככוכבי השמים וכל הארץ הזאת אשר אמרתי אתן לזרעכם ונחלו לעלם
Exodus 32:14,וינחם יהוה על הרעה אשר דבר לעשות לעמו
Exodus 32:15,ויפן וירד משה מן ההר ושני לחת העדת בידו לחת כתבים משני עבריהם מזה ומזה הם כתבים
Exodus 32:16,והלחת מעשה אלהים המה והמכתב מכתב אלהים הוא חרות על הלחת
Exodus 32:17,וישמע יהושע את קול העם ברעה ויאמר אל משה קול מלחמה במחנה
Exodus 32:18,ויאמר אין קול ענות גבורה ואין קול ענות חלושה קול ענות אנכי שמע
Exodus 32:19,ויהי כאשר קרב אל המחנה וירא את העגל ומחלת ויחר אף משה וישלך מידו [מידיו] את הלחת וישבר אתם תחת ההר
Exodus 32:20,ויקח את העגל אשר עשו וישרף באש ויטחן עד אשר דק ויזר על פני המים וישק את בני ישראל
Exodus 32:21,ויאמר משה אל אהרן מה עשה לך העם הזה כי הבאת עליו חטאה גדלה
Exodus 32:22,ויאמר אהרן אל יחר אף אדני אתה ידעת את העם כי ברע הוא
Exodus 32:23,ויאמרו לי עשה לנו אלהים אשר ילכו לפנינו כי זה משה האיש אשר העלנו מארץ מצרים לא ידענו מה היה לו
Exodus 32:24,ואמר להם למי זהב התפרקו ויתנו לי ואשלכהו באש ויצא העגל הזה
Exodus 32:25,וירא משה את העם כי פרע הוא כי פרעה אהרן לשמצה בקמיהם
Exodus 32:26,ויעמד משה בשער המחנה ויאמר מי ליהוה אלי ויאספו אליו כל בני לוי
Exodus 32:27,ויאמר להם כה אמר יהוה אלהי ישראל שימו איש חרבו על ירכו עברו ושובו משער לשער במחנה והרגו איש את אחיו ואיש את רעהו ואיש את קרבו
Exodus 32:28,ויעשו בני לוי כדבר משה ויפל מן העם ביום ההוא כשלשת אלפי איש
Exodus 32:29,ויאמר משה מלאו ידכם היום ליהוה כי איש בבנו ובאחיו ולתת עליכם היום ברכה
Exodus 32:30,ויהי ממחרת ויאמר משה אל העם אתם חטאתם חטאה גדלה ועתה אעלה אל יהוה אולי אכפרה בעד חטאתכם
Exodus 32:31,וישב משה אל יהוה ויאמר אנא חטא העם הזה חטאה גדלה ויעשו להם אלהי זהב
Exodus 32:32,ועתה אם תשא חטאתם ואם אין מחני נא מספרך אשר כתבת
Exodus 32:33,ויאמר יהוה אל משה מי אשר חטא לי אמחנו מספרי
Exodus 32:34,ועתה לך נחה את העם אל אשר דברתי לך הנה מלאכי ילך לפניך וביום פקדי ופקדתי עליהם חטאתם
Exodus 32:35,ויגף יהוה את העם על אשר עשו את העגל אשר עשה אהרן
Exodus 33:1,וידבר יהוה אל משה לך עלה מזה אתה והעם אשר העלית מארץ מצרים אל הארץ אשר נשבעתי לאברהם ליצחק וליעקב לאמר לזרעך אתננה
Exodus 33:2,ושלחתי לפניך מלאך וגרשתי את הכנעני האמרי והחתי והפרזי החוי והיבוסי
Exodus 33:3,אל ארץ זבת חלב ודבש כי לא אעלה בקרבך כי עם קשה ערף אתה פן אכלך בדרך
Exodus 33:4,וישמע העם את הדבר הרע הזה ויתאבלו ולא שתו איש עדיו עליו
Exodus 33:5,ויאמר יהוה אל משה אמר אל בני ישראל אתם עם קשה ערף רגע אחד אעלה בקרבך וכליתיך ועתה הורד עדיך מעליך ואדעה מה אעשה לך
Exodus 33:6,ויתנצלו בני ישראל את עדים מהר חורב
Exodus 33:7,ומשה יקח את האהל ונטה לו מחוץ למחנה הרחק מן המחנה וקרא לו אהל מועד והיה כל מבקש יהוה יצא אל אהל מועד אשר מחוץ למחנה
Exodus 33:8,והיה כצאת משה אל האהל יקומו כל העם ונצבו איש פתח אהלו והביטו אחרי משה עד באו האהלה
Exodus 33:9,והיה כבא משה האהלה ירד עמוד הענן ועמד פתח האהל ודבר עם משה
Exodus 33:10,וראה כל העם את עמוד הענן עמד פתח האהל וקם כל העם והשתחוו איש פתח אהלו
Exodus 33:11,ודבר יהוה אל משה פנים אל פנים כאשר ידבר איש אל רעהו ושב אל המחנה ומשרתו יהושע בן נון נער לא ימיש מתוך האהל
Exodus 33:12,ויאמר משה אל יהוה ראה אתה אמר אלי העל את העם הזה ואתה לא הודעתני את אשר תשלח עמי ואתה אמרת ידעתיך בשם וגם מצאת חן בעיני
Exodus 33:13,ועתה אם נא מצאתי חן בעיניך הודעני נא את דרכך ואדעך למען אמצא חן בעיניך וראה כי עמך הגוי הזה
Exodus 33:14,ויאמר פני ילכו והנחתי לך
Exodus 33:15,ויאמר אליו אם אין פניך הלכים אל תעלנו מזה
Exodus 33:16,ובמה יודע אפוא כי מצאתי חן בעיניך אני ועמך הלוא בלכתך עמנו ונפלינו אני ועמך מכל העם אשר על פני האדמה
Exodus 33:17,ויאמר יהוה אל משה גם את הדבר הזה אשר דברת אעשה כי מצאת חן בעיני ואדעך בשם
Exodus 33:18,ויאמר הראני נא את כבדך
Exodus 33:19,ויאמר אני אעביר כל טובי על פניך וקראתי בשם יהוה לפניך וחנתי את אשר אחן ורחמתי את אשר ארחם
Exodus 33:20,ויאמר לא תוכל לראת את פני כי לא יראני האדם וחי
Exodus 33:21,ויאמר יהוה הנה מקום אתי ונצבת על הצור
Exodus 33:22,והיה בעבר כבדי ושמתיך בנקרת הצור ושכתי כפי עליך עד עברי
Exodus 33:23,והסרתי את כפי וראית את אחרי ופני לא יראו
Exodus 34:1,ויאמר יהוה אל משה פסל לך שני לחת אבנים כראשנים וכתבתי על הלחת את הדברים אשר היו על הלחת הראשנים אשר שברת
Exodus 34:2,והיה נכון לבקר ועלית בבקר אל הר סיני ונצבת לי שם על ראש ההר
Exodus 34:3,ואיש לא יעלה עמך וגם איש אל ירא בכל ההר גם הצאן והבקר אל ירעו אל מול ההר ההוא
Exodus 34:4,ויפסל שני לחת אבנים כראשנים וישכם משה בבקר ויעל אל הר סיני כאשר צוה יהוה אתו ויקח בידו שני לחת אבנים
Exodus 34:5,וירד יהוה בענן ויתיצב עמו שם ויקרא בשם יהוה
Exodus 34:6,ויעבר יהוה על פניו ויקרא יהוה יהוה אל רחום וחנון ארך אפים ורב חסד ואמת
Exodus 34:7,נצר חסד לאלפים נשא עון ופשע וחטאה ונקה לא ינקה פקד עון אבות על בנים ועל בני בנים על שלשים ועל רבעים
Exodus 34:8,וימהר משה ויקד ארצה וישתחו
Exodus 34:9,ויאמר אם נא מצאתי חן בעיניך אדני ילך נא אדני בקרבנו כי עם קשה ערף הוא וסלחת לעוננו ולחטאתנו ונחלתנו
Exodus 34:10,ויאמר הנה אנכי כרת ברית נגד כל עמך אעשה נפלאת אשר לא נבראו בכל הארץ ובכל הגוים וראה כל העם אשר אתה בקרבו את מעשה יהוה כי נורא הוא אשר אני עשה עמך
Exodus 34:11,שמר לך את אשר אנכי מצוך היום הנני גרש מפניך את האמרי והכנעני והחתי והפרזי והחוי והיבוסי
Exodus 34:12,השמר לך פן תכרת ברית ליושב הארץ אשר אתה בא עליה פן יהיה למוקש בקרבך
Exodus 34:13,כי את מזבחתם תתצון ואת מצבתם תשברון ואת אשריו תכרתון
Exodus 34:14,כי לא תשתחוה לאל אחר כי יהוה קנא שמו אל קנא הוא
Exodus 34:15,פן תכרת ברית ליושב הארץ וזנו אחרי אלהיהם וזבחו לאלהיהם וקרא לך ואכלת מזבחו
Exodus 34:16,ולקחת מבנתיו לבניך וזנו בנתיו אחרי אלהיהן והזנו את בניך אחרי אלהיהן
Exodus 34:17,אלהי מסכה לא תעשה לך
Exodus 34:18,את חג המצות תשמר שבעת ימים תאכל מצות אשר צויתך למועד חדש האביב כי בחדש האביב יצאת ממצרים
Exodus 34:19,כל פטר רחם לי וכל מקנך תזכר פטר שור ושה
Exodus 34:20,ופטר חמור תפדה בשה ואם לא תפדה וערפתו כל בכור בניך תפדה ולא יראו פני ריקם
Exodus 34:21,ששת ימים תעבד וביום השביעי תשבת בחריש ובקציר תשבת
Exodus 34:22,וחג שבעת תעשה לך בכורי קציר חטים וחג האסיף תקופת השנה
Exodus 34:23,שלש פעמים בשנה יראה כל זכורך את פני האדן יהוה אלהי ישראל
Exodus 34:24,כי אוריש גוים מפניך והרחבתי את גבולך ולא יחמד איש את ארצך בעלתך לראות את פני יהוה אלהיך שלש פעמים בשנה
Exodus 34:25,לא תשחט על חמץ דם זבחי ולא ילין לבקר זבח חג הפסח
Exodus 34:26,ראשית בכורי אדמתך תביא בית יהוה אלהיך לא תבשל גדי בחלב אמו
Exodus 34:27,ויאמר יהוה אל משה כתב לך את הדברים האלה כי על פי הדברים האלה כרתי אתך ברית ואת ישראל
Exodus 34:28,ויהי שם עם יהוה ארבעים יום וארבעים לילה לחם לא אכל ומים לא שתה ויכתב על הלחת את דברי הברית עשרת הדברים
Exodus 34:29,ויהי ברדת משה מהר סיני ושני לחת העדת ביד משה ברדתו מן ההר ומשה לא ידע כי קרן עור פניו בדברו אתו
Exodus 34:30,וירא אהרן וכל בני ישראל את משה והנה קרן עור פניו וייראו מגשת אליו
Exodus 34:31,ויקרא אלהם משה וישבו אליו אהרן וכל הנשאים בעדה וידבר משה אלהם
Exodus 34:32,ואחרי כן נגשו כל בני ישראל ויצום את כל אשר דבר יהוה אתו בהר סיני
Exodus 34:33,ויכל משה מדבר אתם ויתן על פניו מסוה
Exodus 34:34,ובבא משה לפני יהוה לדבר אתו יסיר את המסוה עד צאתו ויצא ודבר אל בני ישראל את אשר יצוה
Exodus 34:35,וראו בני ישראל את פני משה כי קרן עור פני משה והשיב משה את המסוה על פניו עד באו לדבר אתו
Exodus 35:1,ויקהל משה את כל עדת בני ישראל ויאמר אלהם אלה הדברים אשר צוה יהוה לעשת אתם
Exodus 35:2,ששת ימים תעשה מלאכה וביום השביעי יהיה לכם קדש שבת שבתון ליהוה כל העשה בו מלאכה יומת
Exodus 35:3,לא תבערו אש בכל משבתיכם ביום השבת
Exodus 35:4,ויאמר משה אל כל עדת בני ישראל לאמר זה הדבר אשר צוה יהוה לאמר
Exodus 35:5,קחו מאתכם תרומה ליהוה כל נדיב לבו יביאה את תרומת יהוה זהב וכסף ונחשת
Exodus 35:6,ותכלת וארגמן ותולעת שני ושש ועזים
Exodus 35:7,וערת אילם מאדמים וערת תחשים ועצי שטים
Exodus 35:8,ושמן למאור ובשמים לשמן המשחה ולקטרת הסמים
Exodus 35:9,ואבני שהם ואבני מלאים לאפוד ולחשן
Exodus 35:10,וכל חכם לב בכם יבאו ויעשו את כל אשר צוה יהוה
Exodus 35:11,את המשכן את אהלו ואת מכסהו את קרסיו ואת קרשיו את בריחו את עמדיו ואת אדניו
Exodus 35:12,את הארן ואת בדיו את הכפרת ואת פרכת המסך
Exodus 35:13,את השלחן ואת בדיו ואת כל כליו ואת לחם הפנים
Exodus 35:14,ואת מנרת המאור ואת כליה ואת נרתיה ואת שמן המאור
Exodus 35:15,ואת מזבח הקטרת ואת בדיו ואת שמן המשחה ואת קטרת הסמים ואת מסך הפתח לפתח המשכן
Exodus 35:16,את מזבח העלה ואת מכבר הנחשת אשר לו את בדיו ואת כל כליו את הכיר ואת כנו
Exodus 35:17,את קלעי החצר את עמדיו ואת אדניה ואת מסך שער החצר
Exodus 35:18,את יתדת המשכן ואת יתדת החצר ואת מיתריהם
Exodus 35:19,את בגדי השרד לשרת בקדש את בגדי הקדש לאהרן הכהן ואת בגדי בניו לכהן
Exodus 35:20,ויצאו כל עדת בני ישראל מלפני משה
Exodus 35:21,ויבאו כל איש אשר נשאו לבו וכל אשר נדבה רוחו אתו הביאו את תרומת יהוה למלאכת אהל מועד ולכל עבדתו ולבגדי הקדש
Exodus 35:22,ויבאו האנשים על הנשים כל נדיב לב הביאו חח ונזם וטבעת וכומז כל כלי זהב וכל איש אשר הניף תנופת זהב ליהוה
Exodus 35:23,וכל איש אשר נמצא אתו תכלת וארגמן ותולעת שני ושש ועזים וערת אילם מאדמים וערת תחשים הביאו
Exodus 35:24,כל מרים תרומת כסף ונחשת הביאו את תרומת יהוה וכל אשר נמצא אתו עצי שטים לכל מלאכת העבדה הביאו
Exodus 35:25,וכל אשה חכמת לב בידיה טוו ויביאו מטוה את התכלת ואת הארגמן את תולעת השני ואת השש
Exodus 35:26,וכל הנשים אשר נשא לבן אתנה בחכמה טוו את העזים
Exodus 35:27,והנשאם הביאו את אבני השהם ואת אבני המלאים לאפוד ולחשן
Exodus 35:28,ואת הבשם ואת השמן למאור ולשמן המשחה ולקטרת הסמים
Exodus 35:29,כל איש ואשה אשר נדב לבם אתם להביא לכל המלאכה אשר צוה יהוה לעשות ביד משה הביאו בני ישראל נדבה ליהוה
Exodus 35:30,ויאמר משה אל בני ישראל ראו קרא יהוה בשם בצלאל בן אורי בן חור למטה יהודה
Exodus 35:31,וימלא אתו רוח אלהים בחכמה בתבונה ובדעת ובכל מלאכה
Exodus 35:32,ולחשב מחשבת לעשת בזהב ובכסף ובנחשת
Exodus 35:33,ובחרשת אבן למלאת ובחרשת עץ לעשות בכל מלאכת מחשבת
Exodus 35:34,ולהורת נתן בלבו הוא ואהליאב בן אחיסמך למטה דן
Exodus 35:35,מלא אתם חכמת לב לעשות כל מלאכת חרש וחשב ורקם בתכלת ובארגמן בתולעת השני ובשש וארג עשי כל מלאכה וחשבי מחשבת
Exodus 36:1,ועשה בצלאל ואהליאב וכל איש חכם לב אשר נתן יהוה חכמה ותבונה בהמה לדעת לעשת את כל מלאכת עבדת הקדש לכל אשר צוה יהוה
Exodus 36:2,ויקרא משה אל בצלאל ואל אהליאב ואל כל איש חכם לב אשר נתן יהוה חכמה בלבו כל אשר נשאו לבו לקרבה אל המלאכה לעשת אתה
Exodus 36:3,ויקחו מלפני משה את כל התרומה אשר הביאו בני ישראל למלאכת עבדת הקדש לעשת אתה והם הביאו אליו עוד נדבה בבקר בבקר
Exodus 36:4,ויבאו כל החכמים העשים את כל מלאכת הקדש איש איש ממלאכתו אשר המה עשים
Exodus 36:5,ויאמרו אל משה לאמר מרבים העם להביא מדי העבדה למלאכה אשר צוה יהוה לעשת אתה
Exodus 36:6,ויצו משה ויעבירו קול במחנה לאמר איש ואשה אל יעשו עוד מלאכה לתרומת הקדש ויכלא העם מהביא
Exodus 36:7,והמלאכה היתה דים לכל המלאכה לעשות אתה והותר
Exodus 36:8,ויעשו כל חכם לב בעשי המלאכה את המשכן עשר יריעת שש משזר ותכלת וארגמן ותולעת שני כרבים מעשה חשב עשה אתם
Exodus 36:9,ארך היריעה האחת שמנה ועשרים באמה ורחב ארבע באמה היריעה האחת מדה אחת לכל היריעת
Exodus 36:10,ויחבר את חמש היריעת אחת אל אחת וחמש יריעת חבר אחת אל אחת
Exodus 36:11,ויעש ללאת תכלת על שפת היריעה האחת מקצה במחברת כן עשה בשפת היריעה הקיצונה במחברת השנית
Exodus 36:12,חמשים ללאת עשה ביריעה האחת וחמשים ללאת עשה בקצה היריעה אשר במחברת השנית מקבילת הללאת אחת אל אחת
Exodus 36:13,ויעש חמשים קרסי זהב ויחבר את הירעת אחת אל אחת בקרסים ויהי המשכן אחד
Exodus 36:14,ויעש יריעת עזים לאהל על המשכן עשתי עשרה יריעת עשה אתם
Exodus 36:15,ארך היריעה האחת שלשים באמה וארבע אמות רחב היריעה האחת מדה אחת לעשתי עשרה יריעת
Exodus 36:16,ויחבר את חמש היריעת לבד ואת שש היריעת לבד
Exodus 36:17,ויעש ללאת חמשים על שפת היריעה הקיצנה במחברת וחמשים ללאת עשה על שפת היריעה החברת השנית
Exodus 36:18,ויעש קרסי נחשת חמשים לחבר את האהל להית אחד
Exodus 36:19,ויעש מכסה לאהל ערת אלים מאדמים ומכסה ערת תחשים מלמעלה
Exodus 36:20,ויעש את הקרשים למשכן עצי שטים עמדים
Exodus 36:21,עשר אמת ארך הקרש ואמה וחצי האמה רחב הקרש האחד
Exodus 36:22,שתי ידת לקרש האחד משלבת אחת אל אחת כן עשה לכל קרשי המשכן
Exodus 36:23,ויעש את הקרשים למשכן עשרים קרשים לפאת נגב תימנה
Exodus 36:24,וארבעים אדני כסף עשה תחת עשרים הקרשים שני אדנים תחת הקרש האחד לשתי ידתיו ושני אדנים תחת הקרש האחד לשתי ידתיו
Exodus 36:25,ולצלע המשכן השנית לפאת צפון עשה עשרים קרשים
Exodus 36:26,וארבעים אדניהם כסף שני אדנים תחת הקרש האחד ושני אדנים תחת הקרש האחד
Exodus 36:27,ולירכתי המשכן ימה עשה ששה קרשים
Exodus 36:28,ושני קרשים עשה למקצעת המשכן בירכתים
Exodus 36:29,והיו תואמם מלמטה ויחדו יהיו תמים אל ראשו אל הטבעת האחת כן עשה לשניהם לשני המקצעת
Exodus 36:30,והיו שמנה קרשים ואדניהם כסף ששה עשר אדנים שני אדנים שני אדנים תחת הקרש האחד
Exodus 36:31,ויעש בריחי עצי שטים חמשה לקרשי צלע המשכן האחת
Exodus 36:32,וחמשה בריחם לקרשי צלע המשכן השנית וחמשה בריחם לקרשי המשכן לירכתים ימה
Exodus 36:33,ויעש את הבריח התיכן לברח בתוך הקרשים מן הקצה אל הקצה
Exodus 36:34,ואת הקרשים צפה זהב ואת טבעתם עשה זהב בתים לבריחם ויצף את הבריחם זהב
Exodus 36:35,ויעש את הפרכת תכלת וארגמן ותולעת שני ושש משזר מעשה חשב עשה אתה כרבים
Exodus 36:36,ויעש לה ארבעה עמודי שטים ויצפם זהב וויהם זהב ויצק להם ארבעה אדני כסף
Exodus 36:37,ויעש מסך לפתח האהל תכלת וארגמן ותולעת שני ושש משזר מעשה רקם
Exodus 36:38,ואת עמודיו חמשה ואת וויהם וצפה ראשיהם וחשקיהם זהב ואדניהם חמשה נחשת
Exodus 37:1,ויעש בצלאל את הארן עצי שטים אמתים וחצי ארכו ואמה וחצי רחבו ואמה וחצי קמתו
Exodus 37:2,ויצפהו זהב טהור מבית ומחוץ ויעש לו זר זהב סביב
Exodus 37:3,ויצק לו ארבע טבעת זהב על ארבע פעמתיו ושתי טבעת על צלעו האחת ושתי טבעות על צלעו השנית
Exodus 37:4,ויעש בדי עצי שטים ויצף אתם זהב
Exodus 37:5,ויבא את הבדים בטבעת על צלעת הארן לשאת את הארן
Exodus 37:6,ויעש כפרת זהב טהור אמתים וחצי ארכה ואמה וחצי רחבה
Exodus 37:7,ויעש שני כרבים זהב מקשה עשה אתם משני קצות הכפרת
Exodus 37:8,כרוב אחד מקצה מזה וכרוב אחד מקצה מזה מן הכפרת עשה את הכרבים משני קצוותו [קצותיו]
Exodus 37:9,ויהיו הכרבים פרשי כנפים למעלה סככים בכנפיהם על הכפרת ופניהם איש אל אחיו אל הכפרת היו פני הכרבים
Exodus 37:10,ויעש את השלחן עצי שטים אמתים ארכו ואמה רחבו ואמה וחצי קמתו
Exodus 37:11,ויצף אתו זהב טהור ויעש לו זר זהב סביב
Exodus 37:12,ויעש לו מסגרת טפח סביב ויעש זר זהב למסגרתו סביב
Exodus 37:13,ויצק לו ארבע טבעת זהב ויתן את הטבעת על ארבע הפאת אשר לארבע רגליו
Exodus 37:14,לעמת המסגרת היו הטבעת בתים לבדים לשאת את השלחן
Exodus 37:15,ויעש את הבדים עצי שטים ויצף אתם זהב לשאת את השלחן
Exodus 37:16,ויעש את הכלים אשר על השלחן את קערתיו ואת כפתיו ואת מנקיתיו ואת הקשות אשר יסך בהן זהב טהור
Exodus 37:17,ויעש את המנרה זהב טהור מקשה עשה את המנרה ירכה וקנה גביעיה כפתריה ופרחיה ממנה היו
Exodus 37:18,וששה קנים יצאים מצדיה שלשה קני מנרה מצדה האחד ושלשה קני מנרה מצדה השני
Exodus 37:19,שלשה גבעים משקדים בקנה האחד כפתר ופרח ושלשה גבעים משקדים בקנה אחד כפתר ופרח כן לששת הקנים היצאים מן המנרה
Exodus 37:20,ובמנרה ארבעה גבעים משקדים כפתריה ופרחיה
Exodus 37:21,וכפתר תחת שני הקנים ממנה וכפתר תחת שני הקנים ממנה וכפתר תחת שני הקנים ממנה לששת הקנים היצאים ממנה
Exodus 37:22,כפתריהם וקנתם ממנה היו כלה מקשה אחת זהב טהור
Exodus 37:23,ויעש את נרתיה שבעה ומלקחיה ומחתתיה זהב טהור
Exodus 37:24,ככר זהב טהור עשה אתה ואת כל כליה
Exodus 37:25,ויעש את מזבח הקטרת עצי שטים אמה ארכו ואמה רחבו רבוע ואמתים קמתו ממנו היו קרנתיו
Exodus 37:26,ויצף אתו זהב טהור את גגו ואת קירתיו סביב ואת קרנתיו ויעש לו זר זהב סביב
Exodus 37:27,ושתי טבעת זהב עשה לו מתחת לזרו על שתי צלעתיו על שני צדיו לבתים לבדים לשאת אתו בהם
Exodus 37:28,ויעש את הבדים עצי שטים ויצף אתם זהב
Exodus 37:29,ויעש את שמן המשחה קדש ואת קטרת הסמים טהור מעשה רקח
Exodus 38:1,ויעש את מזבח העלה עצי שטים חמש אמות ארכו וחמש אמות רחבו רבוע ושלש אמות קמתו
Exodus 38:2,ויעש קרנתיו על ארבע פנתיו ממנו היו קרנתיו ויצף אתו נחשת
Exodus 38:3,ויעש את כל כלי המזבח את הסירת ואת היעים ואת המזרקת את המזלגת ואת המחתת כל כליו עשה נחשת
Exodus 38:4,ויעש למזבח מכבר מעשה רשת נחשת תחת כרכבו מלמטה עד חציו
Exodus 38:5,ויצק ארבע טבעת בארבע הקצות למכבר הנחשת בתים לבדים
Exodus 38:6,ויעש את הבדים עצי שטים ויצף אתם נחשת
Exodus 38:7,ויבא את הבדים בטבעת על צלעת המזבח לשאת אתו בהם נבוב לחת עשה אתו
Exodus 38:8,ויעש את הכיור נחשת ואת כנו נחשת במראת הצבאת אשר צבאו פתח אהל מועד
Exodus 38:9,ויעש את החצר לפאת נגב תימנה קלעי החצר שש משזר מאה באמה
Exodus 38:10,עמודיהם עשרים ואדניהם עשרים נחשת ווי העמדים וחשקיהם כסף
Exodus 38:11,ולפאת צפון מאה באמה עמודיהם עשרים ואדניהם עשרים נחשת ווי העמודים וחשקיהם כסף
Exodus 38:12,ולפאת ים קלעים חמשים באמה עמודיהם עשרה ואדניהם עשרה ווי העמדים וחשוקיהם כסף
Exodus 38:13,ולפאת קדמה מזרחה חמשים אמה
Exodus 38:14,קלעים חמש עשרה אמה אל הכתף עמודיהם שלשה ואדניהם שלשה
Exodus 38:15,ולכתף השנית מזה ומזה לשער החצר קלעים חמש עשרה אמה עמדיהם שלשה ואדניהם שלשה
Exodus 38:16,כל קלעי החצר סביב שש משזר
Exodus 38:17,והאדנים לעמדים נחשת ווי העמודים וחשוקיהם כסף וצפוי ראשיהם כסף והם מחשקים כסף כל עמדי החצר
Exodus 38:18,ומסך שער החצר מעשה רקם תכלת וארגמן ותולעת שני ושש משזר ועשרים אמה ארך וקומה ברחב חמש אמות לעמת קלעי החצר
Exodus 38:19,ועמדיהם ארבעה ואדניהם ארבעה נחשת וויהם כסף וצפוי ראשיהם וחשקיהם כסף
Exodus 38:20,וכל היתדת למשכן ולחצר סביב נחשת
Exodus 38:21,אלה פקודי המשכן משכן העדת אשר פקד על פי משה עבדת הלוים ביד איתמר בן אהרן הכהן
Exodus 38:22,ובצלאל בן אורי בן חור למטה יהודה עשה את כל אשר צוה יהוה את משה
Exodus 38:23,ואתו אהליאב בן אחיסמך למטה דן חרש וחשב ורקם בתכלת ובארגמן ובתולעת השני ובשש
Exodus 38:24,כל הזהב העשוי למלאכה בכל מלאכת הקדש ויהי זהב התנופה תשע ועשרים ככר ושבע מאות ושלשים שקל בשקל הקדש
Exodus 38:25,וכסף פקודי העדה מאת ככר ואלף ושבע מאות וחמשה ושבעים שקל בשקל הקדש
Exodus 38:26,בקע לגלגלת מחצית השקל בשקל הקדש לכל העבר על הפקדים מבן עשרים שנה ומעלה לשש מאות אלף ושלשת אלפים וחמש מאות וחמשים
Exodus 38:27,ויהי מאת ככר הכסף לצקת את אדני הקדש ואת אדני הפרכת מאת אדנים למאת הככר ככר לאדן
Exodus 38:28,ואת האלף ושבע המאות וחמשה ושבעים עשה ווים לעמודים וצפה ראשיהם וחשק אתם
Exodus 38:29,ונחשת התנופה שבעים ככר ואלפים וארבע מאות שקל
Exodus 38:30,ויעש בה את אדני פתח אהל מועד ואת מזבח הנחשת ואת מכבר הנחשת אשר לו ואת כל כלי המזבח
Exodus 38:31,ואת אדני החצר סביב ואת אדני שער החצר ואת כל יתדת המשכן ואת כל יתדת החצר סביב
Exodus 39:1,ומן התכלת והארגמן ותולעת השני עשו בגדי שרד לשרת בקדש ויעשו את בגדי הקדש אשר לאהרן כאשר צוה יהוה את משה
Exodus 39:2,ויעש את האפד זהב תכלת וארגמן ותולעת שני ושש משזר
Exodus 39:3,וירקעו את פחי הזהב וקצץ פתילם לעשות בתוך התכלת ובתוך הארגמן ובתוך תולעת השני ובתוך השש מעשה חשב
Exodus 39:4,כתפת עשו לו חברת על שני קצוותו [קצותיו] חבר
Exodus 39:5,וחשב אפדתו אשר עליו ממנו הוא כמעשהו זהב תכלת וארגמן ותולעת שני ושש משזר כאשר צוה יהוה את משה
Exodus 39:6,ויעשו את אבני השהם מסבת משבצת זהב מפתחת פתוחי חותם על שמות בני ישראל
Exodus 39:7,וישם אתם על כתפת האפד אבני זכרון לבני ישראל כאשר צוה יהוה את משה
Exodus 39:8,ויעש את החשן מעשה חשב כמעשה אפד זהב תכלת וארגמן ותולעת שני ושש משזר
Exodus 39:9,רבוע היה כפול עשו את החשן זרת ארכו וזרת רחבו כפול
Exodus 39:10,וימלאו בו ארבעה טורי אבן טור אדם פטדה וברקת הטור האחד
Exodus 39:11,והטור השני נפך ספיר ויהלם
Exodus 39:12,והטור השלישי לשם שבו ואחלמה
Exodus 39:13,והטור הרביעי תרשיש שהם וישפה מוסבת משבצות זהב במלאתם
Exodus 39:14,והאבנים על שמת בני ישראל הנה שתים עשרה על שמתם פתוחי חתם איש על שמו לשנים עשר שבט
Exodus 39:15,ויעשו על החשן שרשרת גבלת מעשה עבת זהב טהור
Exodus 39:16,ויעשו שתי משבצת זהב ושתי טבעת זהב ויתנו את שתי הטבעת על שני קצות החשן
Exodus 39:17,ויתנו שתי העבתת הזהב על שתי הטבעת על קצות החשן
Exodus 39:18,ואת שתי קצות שתי העבתת נתנו על שתי המשבצת ויתנם על כתפת האפד אל מול פניו
Exodus 39:19,ויעשו שתי טבעת זהב וישימו על שני קצות החשן על שפתו אשר אל עבר האפד ביתה
Exodus 39:20,ויעשו שתי טבעת זהב ויתנם על שתי כתפת האפד מלמטה ממול פניו לעמת מחברתו ממעל לחשב האפד
Exodus 39:21,וירכסו את החשן מטבעתיו אל טבעת האפד בפתיל תכלת להית על חשב האפד ולא יזח החשן מעל האפד כאשר צוה יהוה את משה
Exodus 39:22,ויעש את מעיל האפד מעשה ארג כליל תכלת
Exodus 39:23,ופי המעיל בתוכו כפי תחרא שפה לפיו סביב לא יקרע
Exodus 39:24,ויעשו על שולי המעיל רמוני תכלת וארגמן ותולעת שני משזר
Exodus 39:25,ויעשו פעמני זהב טהור ויתנו את הפעמנים בתוך הרמנים על שולי המעיל סביב בתוך הרמנים
Exodus 39:26,פעמן ורמן פעמן ורמן על שולי המעיל סביב לשרת כאשר צוה יהוה את משה
Exodus 39:27,ויעשו את הכתנת שש מעשה ארג לאהרן ולבניו
Exodus 39:28,ואת המצנפת שש ואת פארי המגבעת שש ואת מכנסי הבד שש משזר
Exodus 39:29,ואת האבנט שש משזר ותכלת וארגמן ותולעת שני מעשה רקם כאשר צוה יהוה את משה
Exodus 39:30,ויעשו את ציץ נזר הקדש זהב טהור ויכתבו עליו מכתב פתוחי חותם קדש ליהוה
Exodus 39:31,ויתנו עליו פתיל תכלת לתת על המצנפת מלמעלה כאשר צוה יהוה את משה
Exodus 39:32,ותכל כל עבדת משכן אהל מועד ויעשו בני ישראל ככל אשר צוה יהוה את משה כן עשו
Exodus 39:33,ויביאו את המשכן אל משה את האהל ואת כל כליו קרסיו קרשיו בריחו [בריחיו] ועמדיו ואדניו
Exodus 39:34,ואת מכסה עורת האילם המאדמים ואת מכסה ערת התחשים ואת פרכת המסך
Exodus 39:35,את ארן העדת ואת בדיו ואת הכפרת
Exodus 39:36,את השלחן את כל כליו ואת לחם הפנים
Exodus 39:37,את המנרה הטהרה את נרתיה נרת המערכה ואת כל כליה ואת שמן המאור
Exodus 39:38,ואת מזבח הזהב ואת שמן המשחה ואת קטרת הסמים ואת מסך פתח האהל
Exodus 39:39,את מזבח הנחשת ואת מכבר הנחשת אשר לו את בדיו ואת כל כליו את הכיר ואת כנו
Exodus 39:40,את קלעי החצר את עמדיה ואת אדניה ואת המסך לשער החצר את מיתריו ויתדתיה ואת כל כלי עבדת המשכן לאהל מועד
Exodus 39:41,את בגדי השרד לשרת בקדש את בגדי הקדש לאהרן הכהן ואת בגדי בניו לכהן
Exodus 39:42,ככל אשר צוה יהוה את משה כן עשו בני ישראל את כל העבדה
Exodus 39:43,וירא משה את כל המלאכה והנה עשו אתה כאשר צוה יהוה כן עשו ויברך אתם משה
Exodus 40:1,וידבר יהוה אל משה לאמר
Exodus 40:2,ביום החדש הראשון באחד לחדש תקים את משכן אהל מועד
Exodus 40:3,ושמת שם את ארון העדות וסכת על הארן את הפרכת
Exodus 40:4,והבאת את השלחן וערכת את ערכו והבאת את המנרה והעלית את נרתיה
Exodus 40:5,ונתתה את מזבח הזהב לקטרת לפני ארון העדת ושמת את מסך הפתח למשכן
Exodus 40:6,ונתתה את מזבח העלה לפני פתח משכן אהל מועד
Exodus 40:7,ונתת את הכיר בין אהל מועד ובין המזבח ונתת שם מים
Exodus 40:8,ושמת את החצר סביב ונתת את מסך שער החצר
Exodus 40:9,ולקחת את שמן המשחה ומשחת את המשכן ואת כל אשר בו וקדשת אתו ואת כל כליו והיה קדש
Exodus 40:10,ומשחת את מזבח העלה ואת כל כליו וקדשת את המזבח והיה המזבח קדש קדשים
Exodus 40:11,ומשחת את הכיר ואת כנו וקדשת אתו
Exodus 40:12,והקרבת את אהרן ואת בניו אל פתח אהל מועד ורחצת אתם במים
Exodus 40:13,והלבשת את אהרן את בגדי הקדש ומשחת אתו וקדשת אתו וכהן לי
Exodus 40:14,ואת בניו תקריב והלבשת אתם כתנת
Exodus 40:15,ומשחת אתם כאשר משחת את אביהם וכהנו לי והיתה להית להם משחתם לכהנת עולם לדרתם
Exodus 40:16,ויעש משה ככל אשר צוה יהוה אתו כן עשה
Exodus 40:17,ויהי בחדש הראשון בשנה השנית באחד לחדש הוקם המשכן
Exodus 40:18,ויקם משה את המשכן ויתן את אדניו וישם את קרשיו ויתן את בריחיו ויקם את עמודיו
Exodus 40:19,ויפרש את האהל על המשכן וישם את מכסה האהל עליו מלמעלה כאשר צוה יהוה את משה
Exodus 40:20,ויקח ויתן את העדת אל הארן וישם את הבדים על הארן ויתן את הכפרת על הארן מלמעלה
Exodus 40:21,ויבא את הארן אל המשכן וישם את פרכת המסך ויסך על ארון העדות כאשר צוה יהוה את משה
Exodus 40:22,ויתן את השלחן באהל מועד על ירך המשכן צפנה מחוץ לפרכת
Exodus 40:23,ויערך עליו ערך לחם לפני יהוה כאשר צוה יהוה את משה
Exodus 40:24,וישם את המנרה באהל מועד נכח השלחן על ירך המשכן נגבה
Exodus 40:25,ויעל הנרת לפני יהוה כאשר צוה יהוה את משה
Exodus 40:26,וישם את מזבח הזהב באהל מועד לפני הפרכת
Exodus 40:27,ויקטר עליו קטרת סמים כאשר צוה יהוה את משה
Exodus 40:28,וישם את מסך הפתח למשכן
Exodus 40:29,ואת מזבח העלה שם פתח משכן אהל מועד ויעל עליו את העלה ואת המנחה כאשר צוה יהוה את משה
Exodus 40:30,וישם את הכיר בין אהל מועד ובין המזבח ויתן שמה מים לרחצה
Exodus 40:31,ורחצו ממנו משה ואהרן ובניו את ידיהם ואת רגליהם
Exodus 40:32,בבאם אל אהל מועד ובקרבתם אל המזבח ירחצו כאשר צוה יהוה את משה
Exodus 40:33,ויקם את החצר סביב למשכן ולמזבח ויתן את מסך שער החצר ויכל משה את המלאכה
Exodus 40:34,ויכס הענן את אהל מועד וכבוד יהוה מלא את המשכן
Exodus 40:35,ולא יכל משה לבוא אל אהל מועד כי שכן עליו הענן וכבוד יהוה מלא את המשכן
Exodus 40:36,ובהעלות הענן מעל המשכן יסעו בני ישראל בכל מסעיהם
Exodus 40:37,ואם לא יעלה הענן ולא יסעו עד יום העלתו
Exodus 40:38,כי ענן יהוה על המשכן יומם ואש תהיה לילה בו לעיני כל בית ישראל בכל מסעיהם
